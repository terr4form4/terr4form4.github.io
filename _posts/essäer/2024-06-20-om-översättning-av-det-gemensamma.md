---
layout: post
title: "Om översättning av det gemensamma"
date: 2024-06-20 09:03:38 +0200
categories: essä
comments: true
author: Patrik Nygren
tags: [essä, poesi]
---

Den som översätter en text får fler fördelar ju mer hemmahörande i orginalspråket hon är och ju mindre förtrogen hon är med det språk till vilket texten översätts. Därför är ofta de översättarna bättre som talar orginalspråket som sitt modersmål och som bara har lärt sig översättningsspråket i efterhand än dem vars förhållande till texten är omvänt. Man kan lära en ko att sitta men inte att dricka, så varför inte dricka precis på samma ko-lika vis, och låta kon få vara en ko. Ju mindre översättaren ställer sig i vägen för texten med sitt egna språks utnötta uttryck och istället bara bistår texten genom små vaga antydningar om vad som skrivits eller sagts från början (eller gjorts för den delen) desto mindre troligt är det att de som läser översättningen missförstår avsändarens okonstlade försök till ett äkta och personligt uttryck. Detta är översättarnas huvudsakliga problem; ska jag översätta detta uttryck till ett liknande uttryck på mitt egna språk eller ska jag vara trogen orginaltexten och översätta så ordagrant som möjligt? Grundproblematiken består i att ord egentligen betecknar koncept, och trots att vi i allmänhet gärna likställer koncept med ord är det i själva verket i den konceptuella sfären som orden får liv och kan börja andas, som gör att ett ord kan tala med ett annat och att vi därmed kan börja lyssna oss fram för att låta koncepten anta större och större betydelser. Visserligen är detta lika vackert som det är användbart; att vi kan bruka den konceptuella sfären för att kommunicera våra mest komplicerade tankar till våra medmänniskor, men våra känslor och våra personliga erfarenheter lever emellertid till en stor del dold utanför denna språkliga sfär och kan som bäst endast fångas i ytterst liten utsträckning med hjälp av språk, ibland kommer vi t.ex på oss själva med att felaktigt säga att vi är "avundsjuka" eller "ensamma" eftersom koncepten till en början tycks ringa in vår egna personliga och unika upplevelse men som vi blir mer osäkra på om den verkligen är vår egen när vi har klassificerat den högt för oss själva. Om ordet "avundsjuka" redan fanns innan jag upplevde den erfarenheten, hur vet jag att inte detta ord redan från början inte har tagit min upplevelse i besittning och uttömt den på all individuell betydelse. All denna översättning som behöver komma till stånd för att en människas kroppstillstånd ska kunna nå någon annans kropp kan därför framstå som en oöverstiglig utmaning och ställer därför två kroppar så långt ifrån varandra att det ibland kan kännas hopplöst att ens försöka göra sig förstådd. ... Redan i vardagligt tal sätter vi översättningen i arbete; när en människa försöker ge uttryck åt en känsla eller en kroppslig upplevelse blir människan genast snuvad på fullständighet och exakthet på grund av att den genom bruket av ord har lämnat känslornas domän och oåterkalleligt gått in i konceptens domän där allt är givet på förhand och allting bara handlar om att leta fram det mest lämpliga och träffsäkra ordet för vad det än är för odefinierad känsla. Ord har en förutbestämd riktning, de leder naturligt oss till vissa särskilda punkter, exempelvis leder hav till vågor och vatten, till öar eller fiskmåsar, vilket många gånger inte är vart vi vill komma. Och dessutom glömmer vi också att koncepten med nödvändighet måste ingå i en kulturell kontext och är som sådana aldrig helt öppna och jämförbara med de koncept som kommer från andra kulturer, ett hav kan aldrig betyda samma sak för två människor som står på helt motsatta stränder, trots att det alltjämt är samma hav de båda talar om. Eftersom det är den kulturella kontexten som ger orden liv och ger dem en emotionell sanningshalt kan vi inte utan vidare översätta en text till ett annat språk och ännu mindre slå an på samma känslomässiga strängar som gav upphov till den. Vi är dömda att stå utanför och betrakta. Detta utanförskap finns alltså hela tiden inbyggt i språket, inte bara i översättningar av främmande språk, utan också i våra kroppar, eftersom det övergripande intresse språket har för handen handlar snarare om representation än personlig kännedom, det handlar mer om att representera det gemensamma liv som levs i en kultur och mindre om den individuella människan. För att närma sig en människa bakom en översatt text behöver man därför försöka glömma alla föreställningar om koncept, allting om kultur, för att förstå en människa behöver man försöka referera till sig själv så mycket som det går och kasta bort förutbestämda koncept. Man behöver liksom lägga sina händer i det kalla vattnet och lita på sin egna upplevelse istället, och lita på att åtminstone denna känsloupplevelse är likadan vart man än är i världen. Poesi handlar för mig om detta, att referera inåt, sluta leta efter betydelsen utanför oss själva, och upptäcka att när vi söker inom oss själva vi inte behöver leta, eller ens tänka, det finns redan ett svar som infinner sig, vår egna känsla, vilket är vad som för oss samman, som är det sanna gemensamma.
