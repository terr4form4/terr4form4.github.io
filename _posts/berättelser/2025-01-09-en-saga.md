---
layout: post
title: "En Saga"
date: 2024-01-09 09:03:38 +0200
categories: berättelser
comments: true
author: Patrik Nygren
tags: [berättelser, litteratur]
---

För längesedan, innan städer och vägar fanns, innan människan kunde peka på en karta och säga "där är jag!", var människan en ganska sällsynt varelse. På den här tiden betedde sig dagarna också kortare. På den tiden behövde nämligen människor göra många fler saker än vad man behöver idag; man behövde mata och mjölka kossor för att få mjölk, så och skörda vete för att få bröd, bygga och laga hus för att sova, hugga ved och elda för att hålla sig varm. Eftersom man hade så mycket saker att göra och hålla reda på behövde man därför arbeta mycket effektivt för att hinna med allting. Om man inte arbetade snabbt nog kunde plötsligt solen gå ned utan att man märkte det och så kunde man bli stående där utan att känna igen sig och inte heller kunna se vad man höll på med. För att det skulle bli lättare att hinna med alla uppgifter delade familjerna ofta upp sig på olika håll; papporna arbetade oftast i skogen med träden och stenarna och mammorna på ängarna med växterna och djuren. Med tiden beslöt sig mammorna och papporna för att bosätta sig i olika hus för att inte slösa tid på att gå från en plats till en annan. Allt skulle göras effektivt och sparsamt. Till och med att klippa sig för att se vacker ut betraktades som en onödig fåfänga eftersom man lika väl kunde ta till vara på sitt hår och använda det till något, till att binda ihop saker till exempel. Eftersom man använde håret till så mycket växte håret mycket snabbt på människor. På flickor växte håret särskilt snabbt och i stora mängder, så att bli av med en lång remsa var därför aldrig något större problem för en kvinna. Ja, det var verkligen mycket som var annorlunda förr som man oftast inte tänker på.

Den här historien utspelar sig vid den här tiden på en plats som låg vid en stor äng precis på gränsen till en stor granskog. På den här platsen bodde en ung flicka som hette Miranda. Hon bodde där tillsammans med sin mamma. Miranda hade inga syskon och hennes föräldrar var därför mycket rädda om henne, det sista dom ville var att något ont skulle hända henne, men eftersom Miranda var det enda barnet var föräldrarna tvungna att låta henne tjäna som sändebud mellan pappan och mamman, för att antingen lämna något till pappan eller hämta något till mamman. Mirandas pappa hade byggt ett blygsamt litet hus invid en vattenkvarn, nära en vattenström inne i skogen. Vattenströmmen drev kvarnen, och på så vis kunde han tillverka mjöl från vetet som mamman skördade, och mamman baka bröd från mjölet. I den del av skogen där pappan bodde kastade berget ofta en stor skugga och därför var det ofta ovanligt mörkt där, även på dagen.

En dag skickade mamman iväg Miranda som vanligt för att lämna en bale med vete och en limpa bröd till sin pappa. Samtidigt som hon lämnade vetet och brödet skulle hon också passa på att hämta veckans ranson med mjöl hos pappan. Miranda pussade sin mamma på kinden, tog balen och brödet och kastade upp dem på sina smala axlar och begav sig iväg in i skogen. Mamman hade knytit balen och brödet med en lång remsa av sitt långa mörka hår och hon hade tagit ytterligare en remsa hår för att sela fast dem runt Miranda ordentligt så att hon inte skulle behöva hålla fast dom.

- Gå direkt till pappa nu så att du hinner fram innan det blir mörkt, sa hennes mamma.

För att inte tappa bort sig i den mörka skogen hade hennes pappa gett henne en kopparlykta och en visselpipa av björk. På så vis om hon tappade bort sig kunde hon alltid kalla på honom, och med hjälp av lyktan skulle hon alltid hitta vägen till honom.

På vägen till sin pappa brukade Miranda titta förstrött på de vackra omgivningarna. Hon brukade hälsa på fåglarna som flög i luften och klappa dom stora stenbumlingarna som låg och drömde i marken. Men den här dagen verkade skogen särskilt aktiv och Miranda slängde med huvudet än hit och än dit för att se allt som väckte hennes uppmärksamhet, och på grund av sitt långa hår trasslade hon tillslut in sig. Det första hon tappade var brödet och balen med vete. Men sedan när hon tittade efter märkte hon att också hennes visselpipa var försvunnen. Förtvivlat letade hon i gräset efter visselpipan, när hon hörde ljudet av något som prasslade bland löven. Det lät som fotsteg. Hon reste sig upp och då såg hon två små bruna björnungar som brottades runt på marken. Hon kunde inte låta bli att skratta högt åt dom små björnungarna. Men det skulle hon dock inte ha gjort för genast hörde hon ett dovt morrande från buskagen. Ur buskarna steg en jättestor björnmamma ut. Den reste sig på sina två bakben och bröstade upp sig hotande. Miranda gav upp ett gällt skrik som fick björnmamman att ilskna till ännu mer och ge sig efter henne. Miranda sprang för allt i sitt liv tillbaka hemåt i riktning mot sin mamma. Efter ett tag saktade hon ner och när hon såg att björnmamman inte sprang efter henne längre slutade hon också att springa.

- Jag får inte vara så här rädd, sa hon högt för sig själv. Jag måste lämna vetebalen och hämta mjölet annars kommer allt arbete som mamma och pappa har gjort den här veckan ha varit förgäves.

Hon fattade mod, vände om och gick tillbaka till platsen där hon hade tappat balen och brödet. När hon kom fram såg hon att björnarna var borta och att vetebalen låg var kvar men ingenstans kunde hon hitta brödet eller visselpipan. Hon hade ingen tid att leta så hon bestämde sig för att fortsätta mot pappan utan dem. Hennes pappa kunde ju alltid göra en ny visselpipa och brödet kunde han ju vänta med till nästa vecka när mamma hade bakat mer.

På vägen såg Miranda en ekorre som hoppade mellan grenarna och började följa ekorren med blicken, och ännu en gång trasslade hon in sig i sitt långa mörka hår så att hon tappade balen igen och den här gången föll också pappans lykta i marken och gick sönder. Stearinljuset i lyktan föll ut och rullade ner i stor mörk göl. Miranda förstod genast att ljuset var förlorat. Miranda blev hemskt ledsen och började gråta. Hur skulle hon nu göra för att komma hem till sin pappa, tänkte hon medan hon grät. Han skulle dessutom heller förmodligen inte gå ut för att leta efter henne eftersom hon inte hade kvar visselpipan, det var ju bara om hon visslade i den som han skulle veta att hon behövde honom. Miranda visste inte vad hon skulle ta sig till. Solen började precis då att gå ner över horisonten, och allt i skogen började bli mörkare och tystare. Trots att Miranda var fast besluten att lämna vetebalen och hämta mjölet hos sin pappa så förstod Miranda att det skulle vara alldeles för farligt att fortsätta utan vare sig lykta eller visselpipa. Med tunga steg begav gav hon sig hemåt igen, rädd för vad hennes mamma skulle säga.

När mamman såg att Miranda kom tomhänt tillbaka blev hon dock inte alls arg eller besviken, till Mirandas stora förvåning, utan istället blev hon alldeles tom i blicken och rädd, fasligt rädd. Mammans hjärta knöt ihop sig för hon insåg för första gången hur utsatt hennes enda dotter var, och hur illa det kunde gå för henne när hon gick ensam i skogen. När dottern försökte berätta vad som hade hänt ville mamman inte höra på.

- Från och med nu går du aldrig till din pappa ensam igen! Inte förrän vi har lagat hans lykta och vi har hittat hans visselpipa.

Mamman tog dotterns långa hår och sitt eget hår och knöt ihop dem. Sedan hällde hon några droppar stearin över knuten för att vara säker på att dottern inte olovligen lösgjorde knuten så att hon kunde gå längre bort än mamman tillät. Mamman upphörde att klippa av sig håret, istället började hon använda sitt hår alltmer för att binda fast saker till henne. Inte bara Miranda var knuten till mamman på det här sättet, även djuren knöt mamman fast i sitt hår i deras hårtestar för att försäkra sig om att de inte försvann. Hon började också använda sitt hår som en piska för att driva hästarna och kossorna att röra sig snabbare, och när tupparna gal för högt stoppade hon sitt hår i deras näbbar.

- "Vi är kvinnor, Miranda, och för kvinnor är håret som bojor. Men bojor håller oss också säkra från att tappa bort oss från varandra. Vårat hår är vårat öde."

Så gick tiden och håret kom att få fler och fler användningsområden för mamman. När inte mammans hår räckte till använde hon även Mirandas hår för att knyta saker hårdare till gården. Snart blev det väldigt svårt för någon av dom att röra sig fritt på gården utan att trassla in sig, och därför slutade mamman snart att röra sig och ville mest av allt ligga i sin säng. Hon lät Miranda komma till henne med mat och med kaffe.

- Ska vi inte gå till pappa snart, sa Miranda en dag. Han undrar nog hur vi har det och varför inte jag längre kommer till honom med bröd och vete.
- Tids nog ska vi det, men först måste vi laga hans lykta och hitta hans visselpipa, sa mamman sömnigt.

En dag när Miranda som vanligt var ute och letade efter pappans visselpipa träffade hon en flicka. Flickan stod mitt i en glänta och såg till en början ut som att hon solade sig. Flickan som nästan helt saknade hår stod och grävde med sina fötter i marken och sträckte ut sina armar brett upp mot himlen, som när man har kastat upp något i luften och nu väntar på att det ska falla ned. Miranda frågade flickan vad hon höll på med. Flickan som inte verkade förvånad över Mirandas närvaro svarade utan att röra sig att hon lekte att hon var ett träd.

- Varför leker du en så tråkig lek, frågade Miranda.
- Varför? För att jag vill lära känna molnen bättre förstår du väl, och så att jag får lära känna jorden bättre. Ingen känner himlen och jorden bättre än ett träd.

Miranda tyckte att flickans svar var märkvärdigt och tänkte att flickan förmodligen ville göra sig märkvärdig för att påkalla uppmärksamhet.

- Är du inte rädd för att någon ska tycka du ser dum ut? sa Miranda syrligt.
- Vad betyder "dum"? frågade flickan.
- Vet du inte vad dum betyder? Det är när man inte vet varför man gör något, svarade Miranda, som började tycka att flickan var synnerligen egendomlig och dessutom verkade ovanligt okunnig.
  Efter en stund svarade flickan:
- Åh i så fall, måste jag vara oändligt dum, sade hon nästan stolt, alltjämt med blicken fäst på himlen.
- Var är dina föräldrar? Var kommer du ifrån?
- Vi bor en bit härifrån, bakom den där kullen svarade flickan och pekade mot en plats som låg väldigt långt borta i horisonten.
- Är du inte rädd för att tappa bort dig när du är så långt hemifrån? Miranda tittade på hårtestarna som såg ut som mörka fläckar på hennes huvud. Hon såg vild och ovårdad ut. Hon hade heller inte någon klänning utan bar en enkel stickad tröja och hade trasor till byxor med flera hål.
- Vad betyder "Tappa bort sig"?, frågade flickan som nu stod på ett ben och vinglade fram och tillbaka.
- Det betyder att man inte vet var man är, svarade Miranda som nu började bli irriterad på flickans nonchalanta beteende.
- Då måste jag nog också ha tappat bort mig riktigt ordentligt, skrattade flickan. Den här gången vände hon sig mot Miranda för första gångn och såg Miranda rakt i ögonen. Miranda var tvungen att ta ett steg tillbaka för när hon såg i hennes ögon såg hon eldflammor som dansade runt där människor vanligtvis har svarta prickar. Först blev Miranda väldigt rädd men ganska snart samlade hon sig och kom till sans.
- Jag har aldrig sett en människas ögon glöda på det viset, sa hon alldeles hänförd.
- Där jag kommer ifrån brinner allas ögon på det här sättet. Min pappas, min mammas, mina syskons. När man en gång har tänt ögonen på någon släcks dom aldrig igen. Vi brukar tända dom tidigt, när ett barn har skrattat sitt första skratt alldeles själv utan att man har kittlat det eller gjort något roligt. Då vet man att det är dags.
- Hur tänder man eldarna i ögonen då?
- Enkelt, så här, sa flickan, och la sina tummar på sina ögonlock. Och sedan när man slår upp ögonen igen brinner dom och allt man tidigare har sett blir ljust och klart. Och man känner inte till natten längre. Till och med när man sluter ögonen ser man ljuset från elden mot ögonlocken så som våra förfäder gjorde. Miranda la både sina tummar på ögonlocken och försökte tända sina egna ögon men utan resultat.

- Bara någon som redan har elden i sina ögon kan tända någons ögon, sa flickan som nu lät irriterad. Om du verkligen vill skulle jag kunna tända dina ögon. Men då måste du först klippa av dig ditt hår, så som jag. Eld och hår går inte så väl ihop, förstår du.

Miranda fick en kniv av flickan och hon stirrade på kniven som låg och vägde i hennes hand. Hon brukade aldrig få använda knivar hemma för sin mamma. Och sedan hon hade tappat lyktan och visselpipan hade hon fått göra allt mindre för mamman, under förevändning att det var farligt. Tillslut bestämde sig Miranda. Hon tog kniven och satte igång att skära loss tofs efter tofs. Hon skar loss allt sitt hår tills hon såg lika vårdslös ut som flickan.

- Så där ja, nu är du redo för elden, sa flickan.

Sedan la flickan sina tummar på Mirandas ögon. Till en börja kände Miranda inget men sen efter ett tag började tummarna bli varmare och varmare, tillslut kändes dom som glödande järn mot hennes ögon, och det började göra riktigt ont. Miranda blev tillslut tvungen att dra sig loss, och mycket riktigt, när hon öppnade ögonen var allting så ljust att hon inte kunde se någonting. Efterhand vande sig ögonen vid det starka ljuset och snart började hon se väldigt klart. Hon såg allt. Där hon förut hade sett troll och vättar såg hon nu mossiga stenar och träd. Hon verkade också kunna se djupare in i skogen.

Solen höll på gå ned helt nu men hon såg fortfarande klart och kände sig inte alls rädd. Det var första gången på länge som Miranda kände sig trygg med sig själv, utan sin mamma eller sin pappa. Miranda och flickan lekte länge och hade roligt ända tills flickan sa att hon måste återvända för att hennes föräldrar hade sagt åt henne att komma vid solnedgången för att äta.

- Vill du följa med, du får hemskt gärna göra det, sa flickan.
- Jag kan inte det, min mamma väntar också på mig. Och hon är säkert orolig för mig.

Dom tog farväl och flickan sa att hon skulle komma tillbaka nästa dag och att dom kunde leka mer då. På vägen hem började Miranda att tänka på den här nya kraften som hade fått i gåva och vad den betydde för henne. Nu slog det henne att hon inte längre behövde hennes pappas lykta längre, hon tänkte gå till honom nu, och hon behövde inte heller hans visselpipa. När hon kom fram skulle hon ropa på honom och hon skulle komma tomhänt men hon skulle tända hans ögon och hon skulle också tända sin mammas ögon. Snart hörde hon vattnet, vilket betydde att hon var nära. Ju närmare hon kom desto mer kände hon igen sig, och desto mer kände hon en stor lycka i sitt hjärta, och hon sprang mot den mörka delen av skogen som hon nu inte behövde vara rädd för mer. Hon ropade högre och högre att "pappa nu är jag här, jag är här nu, du behöver inte vara rädd längre."
