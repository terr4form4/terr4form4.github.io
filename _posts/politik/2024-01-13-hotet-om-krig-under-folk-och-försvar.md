---
layout: post
title: Natos farliga expansion
date: 2024-01-13 09:03:38 +0200
categories: politik
comments: true
author: Patrik Nygren
tags: [politik]
---

I måndags (8/1) under konferensen "Folk och Försvar" uppmanade sveriges överbefälhavare, Micael Bydén, svenska folket att förbereda sig inför ett kommande krig.

> "Rysslands krig mot Ukraina är ett steg, inte ett slutmål, i ambitionen att etablera intressesfärer och rasera den regelbaserade världsordningen."

Så lät det. Ryssland kommer med andra ord inte att nöja sig med den militära invasionen av Ukraina utan kommer, när röken har lagt sig och Ryssland har vunnit, att fortsätta invadera land efter land för att slutligen med stor sannolikhet, likt ett blodtörstigt djur, rikta in sig på det svaga och militärt oförberedda Sverige. Också uttrycket "Regelbaserad världsordning" är i synnerhet intressant med tanke på att det kommer från en militär. "_Regelbaserad_"? Jag undrar vilka regler som åsyftas? Reglerna som tillåter folkmord i Gaza utan att våra politiker vågar fördömma det? För mig fullkomligt dryper orden "Regelbaserad världsordning" av geopolitiskt motiverade undertoner, så till den grad att jag funderar på om verkligen Bydén känner sig ha mandat att tala på det här sättet såvida inte en ännu högre militärmakt har lagt orden i hans mun?

Civilförsvarsminister Carl-Oskar Bohling, underströk också poängen och menade att det finns en överhängande risk för Sverige att dras med i ett krig. Statsminister Ulf Kristersson kunde inte heller underlåta sig att instämma i kören och påminde till råga på allt alla invandrare om att ett svenskt medborgarskap inte bara är en resehandling utan faktiskt också innebär en plikt att försvara Sverige under krigshot, som om invandrare var helt okunniga om krigets konsekvenser.

Det här måste vara en av tidernas sämsta motivationstal. Jag undrar hur skottarna i Braveheart hade reagerat på Bydéns torra tal? Var är inspirationen, var är krigsmålningarna och rasslet från värjor och sköldar? Istället för att samla folket till enhet och hopp om framtiden väljer alltså dessa så kallade "ledare" att skrämma och hota den stackars svenska befolkningen. Statsministern lyckades dessutom med konststycket att förolämpa 20% av Sveriges befolkning samtidigt som han hotade och utkrävde ansvar från dem. Det hela påminner inte så lite om hur Askungens fostermamma kommenderade sitt fosterbarn att stanna hemma och städa medan hennes biologiska barn fick gå på bal med prinsen. Det hela är verkligen mycket besynnerligt. Svenska ledare som ägnar sig åt skissartade konspirationsteorier och som dessutom vill dra med hela sveriges befolkning i mörka träskmarker av "tänk om...".

Om man förstår Ukrainakrigets orsaker korrekt är det inte en rysk ambition om världsherravälde som pågår utan tvärtom ett svar på en sedan länge pågående NATO-expansion. Under kalla kriget bildades NATO som en följd av Västeuropas försämrade relationer med Sovjetunionen. USA:s utrikespolitik engagerade sig alltmer i Europa för att stävja kommunisternas framfart. Som en motvikt till västmakternas nybildade allians bildade sovjetstaterna 1955 Warsawapakten. USA bedrev då en strategi som kom att kallas "_Uppdämningspolitik_" som bestod i att ingripa i alla stater som stod vid dörren till ett kommunisktiskt styre. Sovjet å sin sida bedrev "_Brezjnevdoktrinen_" som innebar att ingripa militärt i alla länder där det kommunistiska styret var hotat. Och så stod dessa makter och morrade mot varandra i flera decennier. Efter Sovjetunionens fall 1989 gick flera medlemmar ur Warsawapakten då den i praktiken hade förlorat sin militära betydelse. Men NATO rustade inte ner, tvärtom. 1999 kom Polen, Tjeckien och Ungern att bli de första forna sovjetrepublikerna att gå med i NATO. Det är svårt att så här i efterhand se någon rimlig förklaring till denna expansion, såvida inte förbehåll om världdominans fanns i åtanke.

George Kennan som betraktas som arkitekten bakom USA:s "Uppdämningspolitik" under kalla kriget, som med andra ord verkligen förstår hur en militärmakts expansion kan betraktas som ett hot av andra, uttryckte i en intervju i New York Times 2 Maj, 1998, sina farhågor för en fortsatt expansion av NATO.

> "Jag tror att ryssarna kommer att reagera ganska negativt på det och det kommer att påverka deras politik. Jag tror det är ett tragiskt misstag. Det fanns ingen som helst anledning till detta. Ingen hotade någon annan."

Men tiden gick sin gilla gång och NATO fortsatte att expandera och antog ansökningar från flera av de forna sovjetrepublikerna. 2004 gick även Bulgarien, Estland, Lettland, Litauen, Rumänien, Slovakien och Slovenien med i NATO.

I Mars 2007 under en säkerhetskonferens i München varnade till och med självaste Putin för den pågående expansionen.

> "NATO har placerat sin frontlinje på våra gränser", NATO:s expansion "representerar en seriös provokation som minskar graden av ömsesidigt förtroende. Och vi har rätt att fråga: mot vem riktar sig denna expansion? Och vad hände med löftet från väst om en nedrustning efter upplösningen av Warsawapakten?"

I April 2008 meddelade NATO att Georgien och Ukraina hade stora chanser att bli fullvärdiga medlemmar av NATO, varpå Putin kort därefter bestämde sig för att knyta utbrytarrepublikerna Abchazien och Sydossetien i Georgien närmare till Ryssland, vilket så småningom ledde till krig senare samma år och att de båda utbrytarrepublikerna sedermera hamnade under rysk kontroll. Så långt historian. Men nu över till _Realpolitik_, dvs till de verkliga mekanismerna bakom krigsföring.

Efter att så gott som alla länder i Sydamerika och Nordamerika hade vunnit självstyre under 1800-talet införde USA _Monroe doktrinen_ 1823, som säger att alla försök från europeiska stater att kontrollera eller på annat sätt påverka stater på deras bakgård, dvs något land i hela den västra hemisfären, ska betraktas som en direkt fientlig handling mot USA. Detta kan förstås tyckas vara en aning magstarkt i förstone men så fungerar det i realpolitiken, alltså bortom sagornas "dom onda mot dom goda"-retorik. Om man är det starkaste och farligaste lejonet på savannen så tillkännager man sitt territorium genom att ryta så högt att potentiella inkräktare ska veta att en överträdelse inte kommer gå ostraffad. Realpolitik handlar inte om moral utan helt enkelt om överlevnad. Putins krig i Ukraina är därför, hur svårt det än är att medge, en logisk respons på ett nationellt säkerhetshot.

Sverige ska nu gå med i NATO och inför det stundande medlemskapet behöver svenska befolkningen indoktrineras med att tänka i termer av oss som "the good guys" som bara försöker sköta våra enkla och fredliga liv och Ryssland som "the bad guys" som respektlöst och oprovocerat stormar in i vår by för att orsaka förstörelse och död. Men inga förklaringar kommer från våra ledare, inga redogörelser för ny information eller publikt uttalade hot, bara ett underförstått "_Ryssen kommer..._". Visserligen kanhända har militären vetskap om en förändrad hotbild som motiverar dessa uttalanden, men fortfarande vittnar den totalt bristande transparensen om att det snarare handlar om en internationell påverkanskampanj som bakom kulisserna förmodligen är styrd från högre ort. Vår godtrogenhet och vår fredsiver behöver förändras. Vi, den svenska befolkningen, behöver införa en ny slags mentalitet för att ingå i ett fullvärdigt NATO-medlemskap. För medlemskapet kommer att kräva sina uppoffringar, det måste vi alla förstå, och inte bara för fredsbevarande syften. Och därför måste skräcken in, propagandan, så att vi enkelt kan övertalas att ta till vapen när det är dags.

Om vi tittar på historiska exempel på hur illegitima krig motiverats så framträder snart ett tydligt mönster. När Vietnam skulle invaderas så motiverades detta genom en framprovocerad incident i Tonkinbukten, när Afghanistan skulle attackeras var det fråga om att Bin Laden kunde tänkas gömma sig där efter 9/11-attacken, inför USA:s invasion av Irak var det påstådda bevis för att Sadam Hussein skulle ha tillgång till massförstörelsevapen. Allt detta var antingen iscensatta händelseförlopp för att legitimera krig eller rena och skära lögner. Listan kan nog göras hur lång som helst. I efterhand är det alltid vinnarna som skriver historien, sa en besegrad Robespierre under Franska revolutionen. Det som kommer stå i historieböckerna om dessa krig i nästa århundrande är förmodligen om de förtäckta hoten från Ho Chi Minh (ingen minns Ngo Dinh Diem), om Usama Bin Ladens omotiverade attack på USA, och om Sadam Husseins brutala diktatur. Onda krafter som för det lyckliga slutets skull behövde tillintetgöras. Det är i ljuset av dessa historiska tilldragelser som vi behöver betrakta det som händer just nu inför våra ögon. Det är ett mycket farligt spel med mycket höga insatser.

Tillbaka till Micael Bydéns tal på konferensen "Folk och Försvar".

> "Autokratierna, dom sköljer sin propaganda över världen och påverkar oss och våra kommande och uppväxande släkten... Det är helt enkelt slut på bekvämligheten som vi känner den. Omvärldsutvecklingen kräver mer av oss och den kräver mer av oss här och nu. Vi ska inte bara vara en stark försvarmakt om tio år, vi ska leverera stärkt militär förmåga snabbare än så, och vi ska kunna göra det i gemensamma operationer... Vi är säkrare i NATO än utanför" och senare under frågestunden efterår tillade han "Jag behöver inga frågor. Tiden är inte inne för frågor, tiden är inne för att agera".

Allt detta är verkligen oroväckande. När Byden talar så svepande om propagandan som sköljer över oss verkar han inte fundera det minsta på den störtflod av konspirationer som han häver ur sig. Varför ska vi vara en stark försvarsmakt nu som behöver leverera en stärkt miltär förmåga i gemensamma operationer? Han låter nästan som en VD som talar om sjunkande säljsiffror. Det är så mycket som undviks att uttalas i klarhet, som står mellan raderna, vilket skrämmer mig. Ska man som högt befäl tala ur skägget på detta sätt? Och kräver inte så stora frågor som krigsförberedelser att man presenterar verkliga påtagliga hot, fakta, bevis på hot eller uttalanden som bekräftar att vi står inför randen till ett krig? Kräver inte så allvarliga och starka påståenden som kan leda till flera människors död just frågor? Och om det inte går att presentera några sådana hot (alltså om det inte finns något hot) kanske vi ska fundera på om det inte rentav är så att vi är hotet?

När överbefälhavare Micael Bydén uppmanar svenskar att mentalt förbereda sig för krig bidrar han till militariseringen av våra medvetanden, skriver Göran Greider i DN (9/1). Jag tror precis det är vad som pågår just nu. Folk köper slut på batterier och gasol i butikerna, och då är redan kriget här. Det har redan börjat, i våra huvuden.

Det hela påminner om "_gaslighting_", när en person genom lögner, överdrifter och känslomässiga utfall manipulerar en annan person - ofta i en nära relation - för att förvränga dennes verklighetsuppfattning. Vi borde tänka lite själva och pröva att sätta oss i motståndarens skor, och framför allt komma ihåg att det inte finns några "good guys" i den realpolitiska världsordningen, eller det som Bydén kallar den "regelbaserade världsordningen".
