---
layout: post
title: "Konspirationens funktion i Buden på nummer 49"
date: 2024-02-20 09:03:38 +0200
categories: skönlitteratur
comments: true
author: Patrik Nygren
tags: [skönlitteratur]
---

### Konspirationens funktion i Buden på nummer 49

Efter att ha läst Thomas Pynchons "Buden på nummer 49" sitter jag och funderar på vilken funktion konspirationen egentligen fyller i det moderna samhället. På Wikipedia läser jag att ordet konspiration kommer från latinets _conspirare_, som betyder "andas tillsammans". Konspirationen kännetecknas alltså framför allt av en kollektiv rörelse. Ibland när konspirationsteorin vittnar om verkliga brister i samhället, vilket den inte sällan gör när flera sluter sig kring den, kan konspirationen rentav resultera i en revolt. Senast en konspiration fick så våldsamma konsekvenser var när kapitolium i Washington stormades 2021. Efter att Trump tillkännagett sin förlust gick cirka 2000 extremister strax därefter mot kapitolium, bröt sig förbi polisstängslen och intog byggnaden. Flera av upprorsmakarna ska ha varit uttalade anhängare av QAnon-konspirationen, den teori som talar om "den djupa staten" som den verkliga maktfaktorn i världen. "Den djupa staten" ska enligt konspirationen bestå av allehanda kändisar, alltifrån högt uppsatta politiker till framträdande personer från nöjesbranchen. Förutom att fatta odemokratiska beslut bortom vår insyn påstås även gruppen att under cermoniella former hänge sig åt pedofili och djävulsdyrkan. Det är alltså inte frågan om en konspiration som direkt utmärks av måttfullhet utan snarare har man försökt tränga ihop så många rafflande ingredienser som möjligt. Strax före stormningen hade Trump hållit ett tal med flera tydliga anspelningar om valfusk. Han hade dessutom direkt uppmanat anhängare att gå till kapitolium för att "göra sina röster hörda". Frågan, som för närvarande också är under prövning i en rättssak, är huruvida inte han i sitt tal uppviglade sina mest trogna anhängare att till vapen för att genomföra det som senare har kommit att betraktas som ett kuppförsök. Om inte QAnon-konspirationen redan hade lagt grunden för hatet mot det politiska etablissemanget och alla de spänningar som fanns bland hans väljare, skulle förmodligen aldrig situationen ha kunnat spårat ut så fullständigt. Trump som bär ett stort ansvar för den utbredda misstron mot den sittande makten och nyhetsrapporteringen måste naturligtvis ha känt till hur långt vissa i hans väljargrupp vara villiga att gå, det bör därför inte ha kommit som en överraskning att stormningen antog dom proportioner som den gjorde.

Bakom alla politiska uppror verkar alltid någonstans en konspiration ha funnits som har drivit på upprorsmakare att ta lagen i egna händer. Under franska revolutionen var det massornas missnöje med en hård beskattning som drev fram den folkliga oviljan mot makten, vilket sedermera kulminerade i stormningen av bastiljen, avrättningen av kungen Ludvig XVI och slutligen utropandet av den franska republiken. Till sitt väsen beskrivs nog dock konspirationen bäst som ett oförlöst ursinne mot makten, mot våra föräldrar, mot skolan, systemet, mot all form av makt som har utövats över oss. Men på samma gång som konspirationen belyser ett omärkbart kollektivt förtryck gör den också samtidigt gällande att vi alla har fallit offer för samma brott, vilket också förenar oss. Därför tjänar konspirationen egentligen mest som en gemenskap, en gemenskap som vi i det sekulariserade samhället har behövt att avstå till förmån för ett liv av bekvämlighet. Ironin är att ju mer bekvämligheter vi inför i våra liv desto mer oöverskådligt blir också samhället omkring oss och vi desto mer otrygga. Detta motsatsförhållande mellan samhällsapparatens invecklade processer med långtgående logistiska kedjor och vårt behov av överblick, är ett av bokens flera teman. Boken belyser på så vis något som är mycket svårfångat; komplexiteten i samhället och vad den gör med individen. Pynchon skriver därmed i en tradition som går tillbaka till "Processen" i vilken Kafka belyste samhällets labyrintartade förhållanden.

I början av boken får Oidipa Maas, bokens protagonist, mitt på natten ett samtal från en föredetta pojkvän, Pierce Inverarity. Pierce utger sig för att vara sekreterare vid den transylvaniska delegationen. Han förblir av allt att döma oberörd av Oidipas protester och ignorerar att hon säger att hon känner igen hans röst. Med utpräglad slavisk brytning fortsätter Pierce förklara att han ringer i ärende av en förrymd fladdermus, sedan övergår han till andra imitationer av bl.a en "teaterneger", en "gestapoofficer", en "pachucho", etc, för att slutligen lägga sig till sin mer välbekanta "Lamont Cranston-röst, den som han hade använt hela vägen ner till Mazatlán"... Men vem är denne Pierce och varför uppträder han så märkligt? Vad representerar dessa olika imitationer för något? Är det bara Pierces olika känslotillstånd som sårad och svarsjuk föredetting, eller är det människor som har offrats för den amerikanska staten (och följaktligen också för Oidipa)? När Pierce hör Wendell "Mucho" Maas, Oidipas man, i bakgrunden uppmana Oidipa att lägga på luren och komma och lägga sig igen inskjuter Pierce "Jag tror att det är dags för Wendell Maas att få en liten påhälsning av Skuggan" varpå han lägger på. Scenen är kännetecknande för Pynchon. Det knäppa och farsartade karaktäriserar ofta Pynchons excentriska figurer. Ofta känns det som att vad som helst kan hända. Pynchon verkar bemöda sig om att hela tiden hålla läsaren på en armlängds avstånd från sina karaktärer, ibland genom komedi och karikatyr, andra gånger genom obehag och groteskerier. Personerna i boken, bortsett från Oidipa och Mucho, döljs i lika hög grad som deras inre drivkrafter framstår som obegripliga. Som läsare ges jag sällan några förklaringar, betydelsen av alla händelser överlämnas istället till mig att uttyda.

Ett år senare, efter att ha kommit hem från ett tupperwareparty, öppnar Oidipa ett brev från en advokatfirma som meddelar att Pierce har avlidit. I ett nytillkommet tillägg i sitt testamente har Pierce utsett Oidipa till testamentsexekutor. Tillsammans med en medexekutor, advokaten Metzger, ska hon ombesörja översynen av Pierces dödsbo, ett uppdrag som snart kommer att ge Oidipa inblick i flera tvivelaktiga affärer. Ett cigarettföretag bl.a, i vilket Pierce har haft ägarandelar, visar sig inhandla benrester från maffian som i sin tur smugglar in dem från ett uppgrävt slagfält, för att nu användas som kol vid framställningen av cigarettfilter. I alla de företag som Oidipa stöter på under sina efterforskningar verkar Pierce ha haft någon form av intressem. Pierce tjänar på så vis som en representant för USA:s exploatering, av både människor och av historia, men också som en referenspunkt som ger boken ett sammanhang. Någon måste ju styra? För någon måste samhället vara en spelplan? Snart börjar också den konspiratoriska leken, eller är det en lek? Ett tecken börjar uppenbara sig, ett litet posthorn här och där, någon gång i en toalett på någon bar, en annan gång inritat i ena hörnet av ett frimärke. Olika personer som Oidipa stöter på talar om en hemlig organisation vid namn Trystero som ska ha posthornet som sin symbol.

Alltsedan antiken har Hornet stått för makt och fertilitet. I modern tid har hornet också kommit att betyda otrohet. I Italien kallar man en man som inte kan tillfredsställa sin kvinna för en "cornuto", vilket bokstavligen betyder "förhornad". Det är med andra ord en nedsättande beskrivning av en man som har blivit bedragen av en kvinna. Genom sina mångbottnade tolkningsförslag blir därför hornet en träffande symbol för den konspiration som Oidipa utsätts för, dels som en faktiskt större sammansvärjning, dels som Pierces iscensatta hämnd mot Oidipa. Desperat om att få svar på vad som är sant och inte påbörjar Oidipa sitt sökandet efter fler bevis på den mystiska organsationens existens. Det framkommer snart att Trystero bedriver ett hemligt postsystem vid sidan av det allmänna postverket. Det parallella postsystemet och den svårfångade organisationen visar sig snart också sträcka sig längre tillbaka i tiden och även verka i en betydligt större omfattning än vad Oidipa till en början hade trott. Till en början är Oidipa övertygad om att det bara är ett av Pierces påhitt; att iscensätta en konspiration som ska låta henne långsamt sugas in i en fabricerad och labyrintartad värld, ledtråd efter ledtråd, likt någon som fastnat i någons nät och vid varje rörelse bara snärjer in sig mer och mer. Till en början förefaller därför Trystero bara vara Pierces sista försök att utöva makt över Oidipas liv men när omfattningen av nätverket uppenbarar sig alltmer framstår alternativet, att Trystero faktiskt är en verklig konspiration, som en troligare förklaring. Kluvenheten inför alla omständigheter skapar en paranoid stämning. Vad som har föranlett Pierce att utse Oidipa till testamentesexekutor är den fråga som mest av allt plågar mig. När får jag veta vad som är sant, om allt bara är Pierces påhitt, eller om det är frågan om faktiska sakförhållanden, är hela historian helt enkelt bara ett resultat av Oidipas hallucinationer (i början av boken antyds ett LSD-experiment av hennes psykolog "Dr Hilarius")? Även författaren Thomas Pynchon som aldrig gjort några som helst publika framträdanden (allt som finns är en bild på honom från 50-talet) kan i viss mån liknas vid det undanglidande Trystero. Vissa kritiker har beskrivit Pynchon som ett av de få levande exemplen på en författare som faktiskt inte står på läsarens sida utan som tvärtom vill förleda och motarbeta henne. Även den inflytelserike och bortgångne litteraturvetaren Harold Bloom har lyft Pynchon som en av de främsta amerikanska författarna i modern tid. Pynchon verkar dock inte låta sig bekommas av upphöjelsen. Sällan drar sig Pynchon från att gå från dödsallvar till billig slapstick. Utan större åthävor går han från det filosofiska och estetiskt utvecklade till det komiska och triviala. Särskilt lustiga gestaltas personerna i deras förväxlingar och kommunikationssvårigheter, inte minst på grund av sin fixering vid en idé som är knuten till någon form av grupptillhörighet. Det verkar som att Pynchon framför allt vill driva med karaktärerna i egenskap av idébärare.

> "Men skönheten ligger i vår vidsträckta förmåga till komplikation", förklarade Metzger. "En advokat i en rättsal framför en jury blir en skådespelare, inte sant? Raymon Burr är en skådespelare som framträder som en advokat, vilken inför juryn förvandlas till en skådespelare. Jag för min del är en skådespelare som har blivit advokat. Det har faktiskt gjorts en provfilm för en TV-serie som i viss mån bygger på min karriär. Huvudrollen spelas av min vän Manny Di Presso, en föredetta advokat som övergav praktiken för att bli skådespelare. I provfilmen spelar han alltså mig, en skådespelare som blivit advokat och periodvis återgår till att vara skådespelare"

På grund av driften med personerna lyckas jag som läsare aldrig riktigt förstå dem. Eftersom personerna är bundna vid olika ideér och därför framför allt tjänar som allegoriska figurer, eller som representanter för idéer, får bokens karaktärer naturligtvis ofta svårighet med att förstå varandra. Deras olika tillhörigheter kan knytas till såväl politiska partier och klasser, som till hemliga sammanslutningar, yrkesroller, eller till och med enklare stödgrupper, som "Anonyma Inmorati", den stödgrupp som aldrig har träffats men som har avsikten att hjälpa medlemmar från att bli förälskade. Samtliga karaktärer, inklusive Oidipa, förefaller alla sitta fast i sina förutbestämda roller som kontrollerar deras liv och avgör deras öden. På grund av fixeringen vid idéer och mål tenderar alltså personerna snarare tala förbi varandra än med varandra, vilket visserligen skapar många oväntade och komiska vändningar men samtidigt också en påtaglig olustkänsla. På grund av sin dogmatism framstår nämligen också personerna som nyckfulla och opålitliga, ibland gestaltas personerna ifråga rentav som galna som för att påvisa detta avstånd mellan människor. För mig förefaller det som att Pynchon vill säga att så länge vi i den moderna världen drivs av olika ambitioner (vilket vi måste göra för att kunna upprätthålla Staten i alla dess olika avseenden) kommer vi alltid att i viss mån framstå som obegripliga eller smått galna inför varandra. Det är alltså vår oförmåga till förståelse som förhindrar oss från att komma varandra nära, vi vet aldrig hur pass mycket vi egentligen kan lita på någons intentioner eftersom vi aldrig kan känna dessa i en värld där varje människa kan stå för otaliga intressen. Pynchon illustrerar på så vis den paranoida avigsidan av moderniteten och framställer den med en kuslig träffsäkerhet, samtidigt som skrattet alltid ligger nära till hands. Jag tror inte att det är meningen att vi ska förstå vad Trystero betyder. Det är i ovissheten som Trystero hämtar sin kraft, ungefär som ett svart hål ute i universum.

På flera ställen i boken omnämns en demon, Maxwells demon, den figur som i Maxwells tankeexperiment skapar ordning mellan kalla och varma molekyler och på så vis minskar entropin (oordningen) i rummet. Man kan i denna demon utläsa en antydan om Descartes demon. Descartes menade, som bekant, att vi aldrig kan lita på våra sinnen eftersom att en ondsint demon skulle kunna tänkas styra dem och vilseleda oss. Med hjälp av demonen kunde Descartes motivera rationalismens extrema position i kunskapsdebatten, nämligen att det enda vi kan känna till överhuvudtaget om sakernas tillstånd är bara att "jaget" existerar, allt annat föll sig bara som ogrundade antaganden. Därmed la Descartes grunden för brytningen med den dittills rådande aristoteliska empirismen, som å sin sida menade att bara experimenten kunde leda till kunskap, inte logiken. På så vis aktualiserar boken en mycket gammal idéhistorisk konflikt: Vad kan en människa som Oidipa inhämta för evidens från sin omgivning och vad kan hon bara använda sitt förstånd för att förstå?

Ibland under läsningen får jag känslan av att karaktärerna drivs av vad som närmast kan beskrivas som ett dödsförakt. Liksom kaptenen som följer med sitt skepp ned i avgrunden följer karaktärerna sina övertygelser vart de än leder dem, även i de fall då dessa leder dem i galenskap. Det är framför allt i deras maniska beteenden som flera personer i boken framstår som karikatyrer, överdrivna men också desperata, som för att belysa i vilken mån de är fångna av olika ramar och regler. I den kollektiva sinnesförvirring som frambringas ter sig därför konspirationen nästan som en befrielse för mig. För att jag ska vinna någon som helst klarhet blir konspirationen den naturliga utgångspunkten. Genom denna enkla förklaring med vilken Oidipa (och även jag som läsare) kan börja förstå denna kaotiska och skenbart ordnade värld inser jag också att Oidipa redan från början är dömd att gå ett hemskt öde till mötes. Ett normalt liv lär Oidipa aldrig någonsin mer att få uppleva, och kanske är det genom detta öde som Oidipa får skäl för sitt namn; Kung Oidipus var ju redan från början dömd att sticka ut sina ögon, vilket han gjorde för att försäkra sig om att aldrig mer låta sig vilseledas av dem. I Oidipas fall tycks emellertid det omvända förhållandet gälla, i hennes fall är nämligen blindheten hennes brott, och hennes straff att aldrig någonsin få komma någon nära. Till skillnad från Oidipus är alltså blindheten aldrig hennes egna val utan dikterat av någon annan, oavsett om det är Pierce eller Trystero.

Genom konspirationen ges jag som läsare ett sammanhang. Men snart påminns jag dock också om att detta sammanhang är föräddiskt, att det bara är paranoians klarhet. Detta är såväl konspirationens tröst som dess misslyckande. Eftersom konspirationen legitimerar känslan av svek, utanförskap och missräkning, tenderar vi att alltid bemöta avslöjandet av konspirationen med sådan lättnad att vi snarare glädjs än upprörs av den. Konspirationen inger oss befrielse eftersom den representerar en slags revolt mot den bristande ordningen. Konspirationen konkretiserar all imperfektion i samhället som vi känner av men som vi inte riktigt förmår sätta fingret på. Det moderna samhället, i all sin komplexitet och rikedom, har underlåtit att visa hänsyn för människans grundläggande behov av överblick och enkelhet. Boken påminner mig därför om varför vi aldrig kan känna ett tydligt sammanhang i det moderna samhället. Detta är för mig den stora poängen (om det nu finns någon) i boken. Bara ur en makthavares position kan det moderna samhället fylla någon mening, för vardagsmänniskan förblir samhället bara en oöverstiglig utmaning, såväl att förstå sig på som att inrätta sig i. Därför längtar vi efter konspirationen, tror jag, för att den inger oss hopp om att kunna korrigera denna brist genom att framhålla en enkel och primitiv lösning; syndabocken. Den nyligen bortgångna franska filosofen Rene Girard menade att födelsen av varje civilisation vilar någonstans på ett brodersmord, Kain dödade Abel och grundade staden Hanok, Romulus dödade sin bror Remus och grundade Rom. Girard menar att det bara var genom blodspillan av en syndabock som vi i samhällets början kunde diktera en ordning. Utan detta blodoffer skulle alla och envar bara hemfallit till själviskt mördande och stjälande. Enligt Girard har vi alltså ett psykologiskt behov av en syndabock, den är nämliga vår ursprungliga källa till gemenskap. Så genom att avlägsna konspiratörerna kan vi alltså lägga grunden för en ny ordning. Rysslands kommunister, 30-talets nazister, och USA:s kapitalister är alla exempel på nationer/ideologier som har hänvisat till någon forma av konspiration för att kunna etablera ett nytt samhälle, i kommunisternas fall var det tsariska regeringens utsugning, i nazisternas fall judarna, och i kapitalisternas fall den brittiska regeringen.

Genom konspirationen räddas vi alltså å ena sidan från den maktlöshet och ensamhet livet i den moderna världen försätter oss. Vi räddas genom att ge den ett namn och en gestalt. Detta är konspirationens tröst. Dess misslyckande å andra sidan är att den för att kunna fungera som tröst aldrig får ges ett ansikte. Om konspirationen skulle avslöjas helt skulle den med en gång förlora den mystiska strålglans som omger den. Därför önskar vi aldrig riktigt att fullt avtäcka konspirationen utan vill helst behålla en del av den undangömd så att vi på så vis kan behålla trösten. Trystero härleds från ordet Triste eller Tristesa som på spanska betyder ungefär "Att vara ledsen", eller "Sorg". Kanske är menar Pynchon att konspirationen bara är ett uttryck för ensamhet? Kanske är det därför som vi gång på gång återfaller till konspirationen, för att vi ska kunna få ett utlopp för den sorg som vi känner över att ha övergivits av samhället.
