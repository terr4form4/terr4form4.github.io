---
layout: post
title: "Konspirationens funktion i Buden på nummer 49"
date: 2024-02-20 09:03:38 +0200
categories: skönlitteratur
comments: true
author: Patrik Nygren
tags: [skönlitteratur]
---

### Konspirationens funktion i Buden på nummer 49

Efter att ha läst Thomas Pynchons "Buden på nummer 49" sitter jag och funderar på vilken funktion konspirationen egentligen fyller i det moderna samhället. På Wikipedia läser jag att ordet konspiration härrör från latinets _conspirare_, som betyder "andas tillsammans". Konspirationen är alltså framför allt en slags kollektiv rörelse (om man talar rent etymologiskt). Ibland när konspirationsteorin vittnar om faktiska brister i samhället, vilket den inte sällan gör när flera sluter sig kring den, kan konspirationen rentav möjliggöra revolutioner. Senast en konspiration fick ett så omfattande politiskt genomslag var vid stormningen av kapitolium 2021 i USA då mer än 2000 extremister från högerkanten belägrade byggnaden och krävde en ny omröstning. Flera av dessa ska ha varit uttalade anhängare av QAnon-konspirationen, dvs av den teori som talar om "den djupa staten" som den verkliga maktfaktorn i världen. "Den djupa staten" ska bestå av högt uppsatta politiker och andra framträdande personer från nöjesbranchen, vilka ska ägna sig åt pedofili och djävulsdyrkan. Strax före stormningen hade Trump hållit ett tal med flera anspelningar om valfusk och direkta uppmaningar till sina anhängare att gå till kapitolium för att "göra sina röster hörda". Frågan som är om Trump i sitt tal på sätt och vis uppviglade sina mest trogna anhängare att till vapen för att genomföra det som senare har kommit att betraktas som ett misslyckat försök till en statskupp. Men om inte QAnon-konspirationen hade lagt grunden för bittert hat mot det politiska etablissemanget skulle förmodligen situationen aldrig eskalerat så långt. Trump som bär ett stort ansvar för den utbredda misstron mot makt och media kände naturligtvis till vilka proportioner fanatismen tog hos vissa i hans väljargrupp, det bör därför inte kommit fullständigt som en överraskning att stormningen blev som den blev.

Bakom alla politiska uppror verkar alltid någonstans en konspiration finnas som driver upprorsmakare att ta lagen i egna händer. Under franska revolutionen var det massornas missnöje med en hård beskattning som drev fram den folkliga oviljan mot makten, vilket sedermera kulminerade i stormningen av bastiljen, avrättningen av kungen Ludvig XVI och slutligen utropandet av den franska republiken. Till sitt väsen beskrivs nog dock konspirationen bäst som ett oförlöst ursinne mot makten, mot våra föräldrar, mot skolan, systemet, mot all form av andras maktutövning som har utövats över oss under alla år. Men på samma gång som konspirationen belyser ett omärkbart förtryck mot oss gör den oss alla också samtidigt medvetna om att vi alla har fallit offer för ett och samma brott, vilket således förenar oss. Därför tjänar konspirationen i egentlig mening mest som en gemenskap, en gemenskap som i det sekulariserade samhället har gått förlorad för att vi istället ska kunna leva ett liv av bekvämligheter. Men ju mer bekvämligheter vi inför i våra liv desto mer oöverskådligt blir också samhället omkring oss. Detta motsatsförhållande mellan samhällsapparatens alltmer invecklade processer med långa vittgående logistiska kedjor och människans behov av förståelse för sin omgivning, är ett av bokens teman. Boken belyser på så vis något som är mycket svårfångat; komplexiteten i världen och vad den gör med den lilla människan. Pynchon skriver i en tradition som går tillbaka till Kafka, som bl.a i "Processen" belyste samhällets labyrintartade förhållanden.

I början av boken får Oidipa Maas, bokens protagonist, mitt på natten ett samtal från en föredetta pojkvän, Pierce Inverarity. Pierce utger sig för att vara sekreterare vid den transylvaniska delegationen. Han förblir av allt att döma oberörd av Oidipas protester och när hon säger att hon känner igen hans röst. Med utpräglad slavisk brytning fortsätter Pierce att förklara att han ringer i ärende av en förrymd fladdermus, sedan övergår han till andra imitationer av bl.a en "teaterneger", en "gestapoofficer", en "pachucho", etc, för att slutligen lägga sig till sin mer välbekanta "Lamont Cranston-röst, den som han hade använt hela vägen ner till Mazatlán". Men vem är denne Pierce och varför uppträder han så märkligt? Vad representerar dessa olika imitationer för något? Är det bara Pierces olika känslotillstånd som sårad och svarsjuk föredetting, eller är det människor som genom olika missöden har offrats för den amerikanska staten (och följaktligen också för Oidipa)? När Pierce hör Wendell "Mucho" Maas, Oidipas man, i bakgrunden uppmana Oidipa att lägga på luren och komma och lägga sig igen inskjuter Pierce "Jag tror att det är dags för Wendell Maas att få en liten påhälsning av Skuggan" varpå han lägger på. Scenen är kännetecknande för Pynchon. Det knäppa och farsartade karaktäriserar ofta Pynchons excentriska figurer. Det känns ofta som att man aldrig vet vad som ska hända. Pynchon bemödar sig om att hela tiden hålla läsaren på minst en armlängds avstånd från sina karaktärer, ibland genom komedi och karikatyr, andra gånger genom obehag och groteskerier. Personerna i boken, bortsett från Oidipa och Mucho, döljs i lika hög grad som deras inre drivkrafter framstår som obegripliga. Som läsare ges jag sällan några förklaringar. Betydelsen av alla händelser överlämnas istället till mig att uttyda.

Ett år senare, efter att ha kommit hem från ett tupperwareparty, öppnar Oidipa ett brev från en advokatfirma som meddelar att Pierce har avlidit. I ett relativt nytillkommet tillägg i sitt testamente har Pierce utsett Oidipa till testamentsexekutor. Tillsammans med en medexekutor, advokaten Metzger, har hon tilldelats uppgiften att ombesörja översynen av Pierces dödsbo, ett uppdrag som snart kommer att ge Oidipa inblick i flera oegentligheter. Ett cigarettföretag bl.a, i vilket Pierce har haft ägarandelar, visar sig inhandla benrester från maffian som i sin tur smugglar in dem från något uppgrävd slagfält i Italien, för att nu användas som kol vid framställningen av cigarettfilter. I alla de företag som Oidipa stöter på under sina efterforskningar verkar Pierce ha haft någon form av intresse. Pierce tjänar på så vis som en representant för USA:s exploatering av både människor och av historia, men också som en referenspunkt som ger bokens händelseförlopp ett sammanhang. Någon måste ju styra? För någon måste samhället vara en spelplan? Någon måste väl dra i trådarna? Snart börjar även den konspiratoriska leken, eller är det en lek? Små tecken börjar uppenbara sig, ett litet posthorn här och där, i en toalett på någon bar, inritat i ett litet frimärke, olika personer som Oidipa stöter på talar om en hemlig organisation vid namn Trystero.

Alltsedan antiken har Hornet stått för makt och fertilitet. I modern tid har hornet också kommit att betyda otrohet. I Italien kallar man en man som inte kan tillfredsställa sin kvinna för en "cornuto", vilket bokstavligen betyder "förhornad". Det är med andra ord en nedsättande omskrivning för någon som blir bedragen av sin kvinna. Genom sina mångbottnade tolkningsförslag blir hornet därför en träffande symbol för den konspiration som Oidipa utsätts för, dels som en faktiskt större sammansvärjning, dels som Pierces iscensatta hämnd mot Oidipa. Desperat om att få svar på vad som är sant och inte påbörjar Oidipa sitt sökandet efter fler tecken från den ljusskygga organsationen vilken av allt att döma verkar bedriva ett hemligt postsystem vid sidan av det allmänna. Det parallella postsystemet och den svårfångade organisationen Trystero visar sig dock sträcka sig längre tillbaka i tiden och även verka i en betydligt större omfattning än vad Oidipa till en början hade kunna tro. Till en början är Oidipa övertygad om att det bara är ett av Pierces påhitt; att iscensätta en konspiration som ska tillåta henne att långsamt sugas allt djupare in i en fabricerad och labyrintartad värld, ledtråd efter ledtråd, likt någon som fastnat i någons nät och vid varje rörelse bara snärjer in sig mer och mer. Till en början förefaller därför Trystero vara Pierces sista försök att från den andra sidan fortfarande utöva makt över Oidipas liv men ju mer omfattningen av nätverket uppenbarar sig desto mer framstår alternativet, att Trystero faktiskt är en verklig konspiration, som en troligare förklaring. Kluvenheten inför alla omständigheter skapar en paranoid stämning i boken. Vad som föranledder Pierce att utse Oidipa till testamentesexekutor är den fråga som mest av allt plågar mig. När får jag veta vad som är sant, om allt bara är Pierces påhitt, eller om det är frågan om faktiska sakförhållanden, eller om hela historian helt enkelt bara är resultatet av Oidipas hallucinationer (i början av boken antyds ett LSD-experiment av hennes psykolog "Dr Hilarius")? Även författaren Thomas Pynchon som alltid har skytt offentligheten och aldrig gjort några som helst publika framträdanden (allt som finns är en bild på honom från 50-talet) kan i viss mån liknas vid det undanglidande Trystero. Vissa kritiker har beskrivit Pynchon som ett av de få exempel på författare som faktiskt inte står på läsarens sida utan som tvärtom vill förleda och motarbeta henne. Den inflytelserike litteraturvetaren Harold Bloom har talat om Pynchon som den bästa amerikanske författaren i modern tid, som han menar är särskilt signifikant för den tid vi lever i.

Pynchon verkar dock, trots upphöjelsen, inte vara en författare som drar sig från att övergå från dödsallvar till billig slapstick. Utan större åthävor går Pynchon från det komiska och triviala till det mer filosofiska och estetiskt utvecklade. Särskilt lustiga gestaltas personerna i deras förväxlingar och kommunikationssvårigheter, inte minst på grund av en deras ohjälpliga fixering vid någon idé som grupptillhörigheten påtvingar dem. Det verkar som att Pynchon framför allt vill driva med karaktärerna i egenskap av idébärare.

> "Men skönheten ligger i vår vidsträckta förmåga till komplikation", förklarade Metzger. "En advokat i en rättsal framför en jury blir en skådespelare, inte sant? Raymon Burr är en skådespelare som framträder som en advokat, vilken inför juryn förvandlas till en skådespelare. Jag för min del är en skådespelare som har blivit advokat. Det har faktiskt gjorts en provfilm för en TV-serie som i viss mån bygger på min karriär. Huvudrollen spelas av min vän Manny Di Presso, en föredetta advokat som övergav praktiken för att bli skådespelare. I provfilmen spelar han alltså mig, en skådespelare som blivit advokat och periodvis återgår till att vara skådespelare"

På grund av driften med personerna lyckas jag som läsare aldrig riktigt förstå dem. Eftersom personerna är bundna vid olika ideér och därför tjänar mest som allegoriska figurer, eller som representanter för idéer, får även de naturligtvis ofta svårigheter att förstå varandra. Deras olika tillhörigheter kan knytas till såväl politiska partier och klasser, som till hemliga sammanslutningar, yrkesroller, eller till och med enklare stödgrupper, som "Anonyma Inmorati", en stödgrupp som aldrig vågar träffas med avsikten att hjälpa ensamma människor från att bli förälskade. Samtliga karaktärer, inklusive Oidipa, förefaller alla sitta fast i förutbestämda roller som kontrollerar deras liv och avgör deras öden. På grund av fixeringen vid idéer och mål tenderar alltså personerna oftare att tala förbi varandra än med varandra, vilket visserligen skapar många oväntade och komiska vändningar men samtidigt också en påtaglig känsla av olust. På grund av sin dogmatism framstår nämligen personerna också som nyckfulla och opålitliga, ibland skildras personerna ifråga rentav som galna som för att skildra detta avstånd mellan människor och hur det relaterar till deras olika övertygelser. För mig förefaller det som att Pynchon vill säga att så länge vi i den moderna världen drivs av olika ambitioner (vilket vi måste göra för att kunna upprätthålla Staten i alla dess olika avseenden) kommer vi alltid att i viss mån framstå som obegripliga eller smått galna inför varandra. Det är alltså vår oförmåga till förståelse som förhindrar oss från att komma varandra nära, vi vet aldrig hur pass mycket vi egentligen kan lita på någons intentioner eftersom vi aldrig kan känna dessa i en värld där varje människa kan stå för flera olika och okända intressen. Pynchon illustrerar på så vis den paranoida avigsidan av moderniteten och framställer det så förtjänstfullt och med en så kuslig träffsäkerhet att det ibland är omöjligt att inte känna kalla kårar längs ryggraden, samtidigt som skrattet alltid ligger nära till hands. Jag tror inte att det är meningen att vi ska förstå vad Trystero betyder. Det är i ovissheten som Trystero hämtar sin kraft, ungefär som ett svart hål ute i universum hämtar kraft av vad som finns på andra sidan. På flera ställen i boken omnämns en demon, Maxwells demon, som den gestalt som skapar ordning mellan kalla och varma molekyler och på så vis minskar entropin (oordningen) i rummet. Man kan i denna demon också utläsa en antydan om Descartes demon. Descartes menade att vi kunde lite på våra sinnen eftersom en ondsint demon kunde tänkas styra dem och vilja vilseleda oss med dem. Med hjälp av demonen kunde Descartes på 1600-talet hjälpa rationalisterna att motivera deras extrema position i kunskapsdebatten, nämligen att det enda vi kan känna till överhuvudtaget om sakernas tillstånd är bara att "jaget" existerar, allt annat kunde bara ses som ogrundade antaganden. Därmed la Descartes grunden för brytningen med den rådande aristoteliska empirismen, som däremot menade att bara experiment i den fysiska världen kunde vara en källa till kunskap, inte logiken. På så vis aktualiserar konspirationen i boken även en gammal idéhistorisk konflikt. Vad kan en människa som Oidipa inhämta för evidens från sin omgivning, och vad kan hon bara använda sitt förstånd för att förstå?

Ibland under läsningen får jag känslan av att karaktärerna drivs av vad som närmast kan beskrivas som ett dödsförakt. Liksom kaptenen som följer med sitt skepp ned i avgrunden följer karaktärerna sina övertygelser vart de än leder dem, även i de fall då dessa leder dem i galenskap. Det är framför allt i deras maniska beteenden som flera personer i boken framstår som karikatyrer, överdrivna men också desperata, som för att belysa i vilken mån de är fångna av olika ramar och regler. I den kollektiva sinnesförvirring som frambringas ter sig konspirationen nästan som en befrielse för mig. För att jag ska vinna någon som helst klarhet blir konspirationen den naturliga utgångspunkten. Genom denna enkla förklaring med vilken Oidipa (och även jag som läsare) kan börja förstå denna kaotiska och skenbart ordnade värld inser jag också att Oidipa redan från början går ett hemskt öde till mötes. Ett normalt liv lär Oidipa aldrig någonsin få uppleva igen, och kanske är det genom detta öde som Oidipa får skäl för sitt namn; Oidipus var ju redan från början dömd att sticka ut sina ögon, vilket han gjorde för att försäkra sig om att aldrig mer låta sig vilseledas av dem. I Oidipas fall tycks emellertid det omvända förhållandet gälla, i hennes fall är nämligen blindheten hennes försyndelse, och hennes straff blev istället att aldrig någonsin få komma någon nära. Till skillnad från Oidipus öde är alltså blindheten aldrig hennes egna val utan dikterat av någon annan, oavsett om det nu är Pierce eller Trystero.

Genom konspirationen ges jag som läsare alltså ett sammanhang. Men snart påminns jag dock också om att detta sammanhang är föräddiskt, att det bara är paranoians klarhet. Detta är såväl konspirationens tröst som dess misslyckande. Eftersom konspirationen legitimerar känslan av svek, utanförskap och missräkning, bemöter vi alltid avslöjandet av konspirationen med sådan lättnad att vi snarare glädjs än upprörs av den. Konspirationen inger oss en befrielse eftersom den representerar en revolt mot den bristande ordningen. Konspirationen konkretiserar all imperfektion i samhället som föresvävar oss men som vi aldrig riktigt förmår sätta fingret på. Det moderna samhället, i all sin komplexitet och rikedom, har underlåtit att visa hänsyn för människans grundläggande behov av överblick och enkelhet för att hon ska kunna känna trygghet. Boken påminner mig därför om varför vi aldrig kan känna ett tydligt sammanhang i moderniteten. Detta är för mig den stora poängen (om det nu finns någon) i boken. Bara ur en makthavares position kan det moderna samhället fylla någon egentlig mening, för den marginaliserade vardagsmänniskan förblir samhället bara en oöverstiglig utmaning, såväl att förstå sig på som att inrätta sig i. Därför längtar vi efter konspirationen, tror jag, för att den inger oss hopp om att kunna korrigera denna brist, förenkla saker och ting, genom att framhålla den mest simpla och primitiva lösningen; en syndabock. Den nyligen bortgångna franska filosofen och litterturvetaren Rene Girard, menade att födelsen av varje civilisation vilar på ett brodersmord, Kain dödade Abel och grundade staden Hanok, Romulus dödade sin bror Remus och grundade Rom. Girard menar att det bara var genom blodspillan av en syndabock som vi i samhällets början kunde diktera en ordning för att inte alla och envar skulle hemfalla till mördande och stjälande. Enligt Girard har vi alltså ett mycket primitivt och psykologiskt behov av en syndabock, den är vår ursprungliga källa till gemenskap. Genom att ställa en liten grupp obefogade maktutövare till svars inbillar vi oss alltså att vi tillslut ska kunna få upprättelse för den vanmakt som har påtvingats oss, och kan genom konspiratörernas avlägsnande lägga grunden för en ny ordning. Rysslands kommunister, 30-talets nazister, och USAs kapitalister är alla exempel på nationer/ideologier som har hänvisat till en konspiration för att kunna lägga grunden för en ny ordning, i kommunisternas fall var det den tsariska regeringen, i nazisternas fall judarna, och i kapitalisternas fall de engelska kolonisatörerna.

Genom konspirationen räddas vi alltså å ena sidan från maktlösheten och ensamheten som livet i denna komplexa värld påtvingar oss. Vi räddas från den genom att ge den ett namn och en gestalt. Detta är konspirationens tröst. Dess misslyckande å andra sidan är att den för att kunna fungera som tröst också aldrig får ges ett ansikte. Om konspirationen skulle avslöjas helt skulle den med en gång förlora den mystiska strålglans som omger den. Därför önskar vi nog heller aldrig riktigt att fullt avtäcka konspirationen utan vill helst behålla en del av dess väsen undangömd så att vi på så vis kan behålla mystiken och därmed trösten. Trystero härleds från ordet Triste eller Tristesa som på spanska betyder ungefär "Att vara ledsen", eller "Sorg". Kanske är konspirationens funktion i slutändan bara som ett uttryck för vår ensamhet i samhället. Kanske är konspirationen helt enkelt vår enda tänkbara lösning på en existensiell ångest, därför återfaller vi gång på gång till den för att få utlopp för den sorg som vi känner över att ha övergivits av samhället.
