---
layout: post
title: "Konspirationen och Buden på nummer 49"
date: 2024-02-20 09:03:38 +0200
categories: skönlitteratur
comments: true
author: Patrik Nygren
tags: [skönlitteratur]
---

### Buden på nummer 49; Thomas Pynchon

Konspirationen arbetar alltid i skuggorna, i inrökta mörka rum bortom vår insyn. Där kontrollerar främlingar våra liv utan vårt medgivande. Konspirationen beskrivs bäst till sitt väsen som ett bevis på en förövare. Men på samma gång sammanför brottet oss genom sin allmänngiltiga påverkan, över alla grupperingar och gränser. I sin totala kontroll över våra liv väcker och tillfredsställer konspirationen också en längtan av att göra gemensan sak mot något.

Mitt på natten får Oidipa Maas, bokens protagonist, ett samtal från en föredetta pojkvän, Pierce Inverarity. Pierce utger sig för att vara sekreterare vid den transylvaniska delegationen. Han verkar oberörd när Oidipa protester och säger att hon känner igen hans röst. Med utpräglad slavisk brytning insisterar Pierce och förklarar att han ringer i ärende av en förrymd fladdermus, sedan övergår han till andra imitationer av bl.a en "teaterneger", en "gestapoofficer", en "pachucho", etc, för att slutligen lägga sig till sin mer välbekanta "Lamont Cranston-röst, den som han hade använt hela vägen ner till Mazatlán"... Men vem är denne Pierce och varför uppträder han så märkligt? Vad representerar dessa olika imitationer för något? Är det bara Pierces olika känslotillstånd som sårad och svarsjuk föredetting, eller är det människor som genom olika missöden har offrats för den amerikanska nationens räkning (och följaktligen också för Oidipa)? När Pierce hör Wendell "Mucho" Maas, Oidipas man, i bakgrunden uppmana Oidipa att lägga på luren och komma och lägga sig igen inskjuter Pierce "Jag tror att det är dags för Wendell Maas att få en liten påhälsning av Skuggan" varpå han lägger på. Scenen är kännetecknande för Pynchon. Det knäppa och farsartade karaktäriserar ofta Pynchons excentriska figurer. Det känns som man aldrig vet vad som ska hända härnäst. Pynchon bemödar sig om att hålla läsaren på ett bestämt avstånd från flera av sina karaktärer, ibland genom komedi och karikatyr, andra gånger genom obehag och groteskerier. Personerna i boken, bortsett från Oidipa och Mucho, döljs i lika hög grad som deras inre drivkrafter framstår som obegripliga. Som läsare ges man sällan några förklaringar. Betydelsen av alla händelser överlämnas till läsaren att tyda på mycket lösa grunder.

Ett år senare, efter att ha kommit hem från ett tupperwareparty, öppnar Oidipa ett brev från en advokatfirma som meddelar att Pierce har avlidit. I ett relativt nytillkommet tillägg i sitt testamente har Pierce utsett Oidipa som testamentsexekutor. Tillsammans med en medexekutor, advokaten Metzger, har hon tilldelats uppgiften att ombesörja översynen av Pierces dödsbo, ett uppdrag som snart kommer att ge Oidipa inblick i flera tvivelaktiga affärer. Ett cigarettföretag bl.a, i vilket Pierce har haft ägarandelar, visar sig inhandla benrester från maffian som i sin tur smugglar in dem från någon uppgrävd slagfält i Italien, för att brännas och användas som kol vid framställningen av cigarettfilter. I alla de företag som Oidipa stöter på under sina efterforskningar verkar Pierce ha haft någon form av intresse. Pierce tjänar på så vis som representant för USA:s exploatering av både människor och av historia, men också som en referenspunkt som ger bokens händelseförlopp något slags sammanhang. Någon måste ju styra? För någon måste samhället vara en spelplan? Någon måste väl dra i trådarna? Snart börjar även den konspiratoriska leken, eller är det en lek? Små tecken börjar uppenbara sig, ett litet posthorn här och var. Olika personer som Oidipa stöter på vittnar om existensen av en hemlig organisation vid namn Trystero.

Alltsedan antiken har Hornet stått för makt och fertilitet. I modern tid har hornet också kommit att betyda otrohet. I Italien kallar man en man som inte kan tillfredsställa sin kvinna för en "cornuto", vilket bokstavligen betyder "förhornad". Det är med andra ord en nedsättande omskrivning för en bedragen man. Genom sina mångbottnade tolkningsförslag blir hornet en slående symbol för den konspiration som Oidipa utsätts för, dels som en faktiskt större sammansvärjning, dels som Pierces iscensatta hämnd mot henne personligen. Desperat om att få svar på frågan påbörjar Oidipa sitt sökandet efter fler tecken från den ljusskygga organsationen vilken av allt att döma bedriver ett hemligt postsystem vid sidan av det allmänna postverket. Det parallella postsystemet och den gäckande organisationen visar sig dock sträcka soh längre tillbaka i tiden och även verka i en betydligt större omfattning än vad Oidipa till en början hade trott. Till en början är Oidipa övertygad om att det bara är ett av Pierces påhitt; att iscensätta en konspiration som ska tillåta henne att långsamt sugas allt djupare in i en fabricerad och labyrintartad värld, ledtråd efter ledtråd, likt någon som fastnat i någons nät och vid varje rörelse bara snärjer in sig mer och mer. Till en början förefaller Trystero bara vara Pierces sista försök att från den andra sidan fortfarande kunna utöva kontroll över Oidipas liv men ju mer omfattaningen av nätverket framgår desto mer blir alternativet, att Trystero faktiskt är en verklig konspiration, en troligare förklaring. Kluvenheten inför alla omständigheter skapar en paranoid stämning i boken. Vad som föranledder Pierce att utse Oidipa till testamentesexekutor är den fråga som mest av allt plågar mig. När får jag veta vad som är sant, om allt bara är Pierces påhitt, eller om det är frågan om faktiska sakförhållanden, att Trystero faktiskt existerar, eller om hela historian helt enkelt bara är resultatet av Oidipas hallucinationer (i början av boken antyds ett LSD-experiment av hennes psykolog "Dr Hilarius"). Även författaren Thomas Pynchon som alltid har skytt offentligheten och aldrig gjort några som helst publika framträdanden (allt som finns är en bild på honom från 50-talet) kan i viss mån liknas vid det undanglidande Trystero. Vissa kritiker har beskrivit Pynchon som ett av de få exempel på en författare som faktiskt inte står på läsarens sida utan som tvärtom vill förleda och motarbeta henne.

Pynchon verkar inte heller vara en författare som drar sig från att övergå från dödsallvar till billig slapstick. Utan större åthävor går Pynchon från det komiska och triviala till det mer filosofiska och estetiskt utvecklade. Särskilt lustiga gestaltas personerna i deras förväxlingar och kommunikationssvårigheter, inte minst på grund av deras ohjälpliga fixering vid någon ideologi som deras särskilda grupptillhörighet föreskriver. Det verkar som att Pynchon framför allt vill driva med karaktärerna i egenskap av idébärare.

> "Men skönheten ligger i vår vidsträckta förmåga till komplikation", förklarade Metzger. "En advokat i en rättsal framför en jury blir en skådespelare, inte sant? Raymon Burr är en skådespelare som framträder som en advokat, vilken inför juryn förvandlas till en skådespelare. Jag för min del är en skådespelare som har blivit advokat. Det har faktiskt gjorts en provfilm för en TV-serie som i viss mån bygger på min karriär. Huvudrollen spelas av min vän Manny Di Presso, en föredetta advokat som övergav praktiken för att bli skådespelare. I provfilmen spelar han alltså mig, en skådespelare som blivit advokat och periodvis återgår till att vara skådespelare"

På grund av driften med personerna lyckas jag som läsare aldrig riktigt förstå dem. Eftersom personerna är bundna vid olika ideér och därför tjänar mest som allegoriska figurer, eller som representanter för idéer, får även de naturligtvis ofta svårighet med att förstå varandra. Deras olika grupptillhörighet kan knytas till såväl politiska partier och klasser, som till hemliga sammanslutningar, yrkesroller, eller till och med enklare stödgrupper, som Anonyma Inmorati, som hjälper ensamma människor från att bli förälskade. Samtliga karaktärer, inklusive Oidipa, förefaller alla sitta fast i sina förutbestämda roller som kontrollerar deras liv och avgör deras livshållning och slutligen också deras öden. Pga av fixeringen vid sina idéer och mål tenderar alltså personerna oftare att tala förbi varandra än med varandra, vilket visserligen skapar många oväntade och komiska vändningar men samtidigt också en påfallande känsla av olust. På grund av sin dogmatism framstår personerna nämligen också som nyckfulla och opålitliga, ibland skildras personerna ifråga rentav som galna som för att understryka denna rädsla. För mig förefaller det som att Pynchon vill säga att så länge vi i den moderna världen drivs av olika ambitioner (vilket vi måste göra för att kunna upprätthålla Staten i alla dess olika avseenden) kommer vi alltid att i viss mån framstå som obegripliga eller smått galna inför varandra. Det är alltså vår oförmåga till förståelse som förhindrar oss från att komma varandra nära, vi vet aldrig hur pass mycket vi egentligen kan lita på någons intentioner eftersom vi aldrig kan känna dessa i en värld där en människa kan stå för så otaligt många olika och okända intressen. Pynchon illustrerar på så vis den paranoida avigsidan av moderniteten och framställer det så verkningsfullt och med en så kuslig träffsäkerhet att det ibland är omöjligt att inte känna kalla kårar av igenkänning. Därför tror jag inte att det är meningen att vi ska förstå vad Trystero betyder. Det är i ovetskapen som Trystero hämtar sin kraft som ett svart hål. På några ställen i boken nämns en demon, Maxwells demon, som skapar ordning mellan kalla och varma molekyler och på så vis minskar entropin (oordning) i rummet. Man kan utläsa i denna demon också en antydan om Descartes demon som på 1600-talet hjälpte rationalisterna att exemplifiera deras extrema position i kunskapsdebatten, nämligen att det enda vi bevisligen kan känna till överhuvudtaget är att jaget existerar. Därmed la Descartes grunden för brytningen med den rådande aristoteliska empirismen, som menar att bara experiment i den fysiska världen kan vara en källa till kunskap, inte logiken. På så vis tjänar konspirationen även som problematiseringen av en gammal idéhistorisk konflikt. Vad kan en människa som Oidipa inhämta för evidens från sin omgivning, och vad kan hon använda sitt förstånd för att förstå?

Ibland under läsningen får jag känslan att karaktärerna drivs av vad som närmast kan beskrivas som dödsförakt. Liksom kaptenen som följer med sitt skepp ned i avgrunden följer karaktärerna sina övertygelser vart de än leder dem, även i de fall då dessa leder dem i fördömelse. Framför allt i deras maniska beteenden framstår flera personer i boken som karikatyrer, överdrivna men också desperata, som för att belysa i vilken mån de är fångna i olika ramar och regler. I den kollektiva sinnesförvirring som frambringas framstår konspirationen nästan som en befrielse. För att läsaren ska vinna någon som helst klarhet faller sig konspirationen som den naturliga utgångspunkten. Genom denna enkla förklaring med vilken Oidipa (och även jag som läsare) kan börja förstå denna kaotiska och skenbart ordnade värld inser jag också att Oidipa redan från början går ett hemskt öde till mötes. En återgång till något normalt liv lär Oidipa aldrig någonsin få uppleva, och kanske är det genom detta öde som Oidipa får skäl för sitt namn; Oidipus var ju redan från början dömd att sticka ut sina ögon, vilket han gjorde för att försäkra sig om att aldrig mer vilseledas av dem. I Oidipas fall tycks emellertid det omvända förhållandet gälla, i hennes fall är nämligen blindheten hennes försyndelse och hennes straff istället att aldrig någonsin få komma någon nära. Till skillnad från Oidipus öde är alltså blindheten aldrig hennes egna val utan dikterat av någon annan, oavsett om det är Pierce eller Trystero.

Genom konspirationen ges jag som läsare följaktligen ett förtröstansfullt erkännande av en oförrätt men jag ges därmed också ett sammanhang. Snart påminns jag dock också om att detta sammanhang är föräddiskt, att det bara är paranoians klarhet. Detta är såväl konspirationens tröst som dess misslyckande. Eftersom konspirationen legitimerar känslan av svek, utanförskap och missräkning, bemöter vi alltid avslöjandet av konspirationen med sådan lättnad att vi snarare glädjs än upprörs av den. Konspirationen inger oss en befrielse eftersom den representerar en slags revolt mot den bristande ordningen. Konspirationen konkretiserar all den imperfektion i samhället som föresvävar oss men som vi aldrig riktigt förmår sätta fingret på. Det moderna samhället, i all sin komplexitet och rikedom, har glömt att visa hänsyn för den lilla människans enkla tillvaro och hennes grundläggande behov av överblick för att kunna känna trygghet. Boken påminner mig om varför vi aldrig kan känna ett tydligt sammanhang i moderniteten. Detta är för mig den stora poängen (om det nu finns någon) i boken. Bara ur en makthavares position kan det moderna samhället fylla någon egentlig mening, för den marginaliserade vardagsmänniskan förblir samhället bara en oöverstiglig utmaning, såväl att förstå sig på som att inrätta sig i. Därför längtar vi efter konspirationen, tror jag, för att den inger oss hopp om att kunna korrigera bristen, genom att framhålla den mest enkla och primitiva lösningen; syndabocken. Augustius såväl som den nyligen bortgångna franska filosofen och litterturvetaren Rene Girard, menade att födelsen av varje civilisation vilar på ett brodersmord, Kain dödade Abel och grundade Hanok, Romulus dödade sin bror Remus och grundade Rom. Girard menar dessutom att det bara var genom mördandet av denna syndabock som vi i samhällets början kunde diktera en ordning för att inte alla och envar skulle hemfalla till att mörda och stjäla. Enligt Girard har vi alltså ett mycket primitivt och psykologiskt behov av en syndabock, den är vår ursprungliga källa till gemenskap. Genom att ställa en liten grupp obefogade maktutövare till svars inbillar vi oss att vi tillslut ska kunna få upprättelse för den vanmakt som har påtvingats oss. Genom konspirationen räddas vi å ena sidan från maktlösheten och ensamheten som livet i denna komplexa värld påtvingar oss. Vi räddas från den genom att den ett namn. Detta är konspirationens tröst. Dess misslyckande å andra sidan är att den för att kunna tjäna som tröst också är dömd att aldrig få ett ansikte. Om konspirationen skulle avslöjas helt skulle den med en gång förlora den heliga strålglans som omger den. Därför önskar vi heller aldrig riktigt att fullt avtäcka konspirationen utan vill helst behålla en del av dess väsen undangömd så att vi på så vis kan behålla mystiken och trösten. Trystero härleds från ordet Triste eller Tristessa som på spanska betyder "att vara ledsen", eller "sorg". Kanske ska konspirationen bara ge ett uttryck för vår förklädda sorg. Kanske är konspirationen helt enkelt vår enda tänkbara lösning på den existensiella ångesten, därför skapar vi konspirationen, för att ge ett utlopp för den.
