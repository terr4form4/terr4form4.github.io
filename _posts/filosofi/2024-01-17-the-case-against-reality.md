---
layout: post
title: "The Case Against Reality, Donald Hoffman"
date: 2024-01-18 11:40:38 +0200
categories: filosofi
comments: true
author: Patrik Nygren
tags: [filosofi, vetenskap, bok]
---

![the-case-against-reality](/assets/the-case-against-reality.jpg){:.fixed-size .center }

Kalifornien, 1962. Två framstående hjärnkirurger, Jeff Bogen och Philip Vogel, ska just utföra ett kliniskt experiment på en patient. Bill Jenkins lider av en allvarlig grad av epilepsi och har på grund av sin sjukdom svårt att hantera de mest vardagliga aktiviteter. Utan förvarning kan Jenkins drabbas av konvulsioner eller plötslig medvetslöshet vilket därför gör en så enkel sak som att gå ned för en trappa förenad med stora risker. Bogen och Vogel utför ett kirurgisk ingrepp på Jenkins, vad som i facktermer kallas för en "_Corpus Callosomy_", de kapar av den lilla kabeln som binder samman de två hjärnhalvorna. Eftersom orsaken till epilepsi beror på en översköljning av aktivitet i hjärnan är förhoppningen att separationen av hjärnhalvorna ska minska möjligheten till översköljning. Tanken är att om ett utbrott av epilepsi drabbar den ena hjärnhalvan så kan utbrottet genom separationen isoleras och förhindras från att spridas. Experimentet blir en succé. Jenkins frekventa epilepsianfall reduceras till mindre än två anfall per år. Jenkins återfår mer eller mindre ett helt normalt och fungerande liv. Uppmuntrade av framgången upprepar Bogen och Vogel samma ingrepp på flera andra patienter under de kommande åren och med samma positiva resultat. De kom att utföra ingreppet på så många patienter att de snart kom att bli kända som "the West Coast butchers" bland sina kollegor.

Av dessa "split-brain"-patienter kom några senare att bli föremål för en helt annan typ av experiment, som rör kanske en av de största mysterierna i vetenskapen, nämligen hur medvetandet uppstår. Neurobiologen Roger Sperry låter några av dessa "split-brain" patienter stirra på en vit skärm med ett litet kors i mitten. Under en tiondels sekund blixtrar sedan plötsligt orden "KEY RING" upp på skärmen, "KEY" till vänster om korset och "RING" till höger. När Sperry frågar patienten vad denne såg svarar hen att det var en ring, men kan dock inte svara på vilken typ av ring (den vänstra hjärnhalvan som kontrollerar språkcentret har endast uppfattat ordet "RING"). Strax därefter sätter Sperry en ögonbindel på patienten varpå han ber denne att med vänster hand försöka hitta det förmål som uppfattades på skärmen i en låda vars innehåll består av en nyckel, en ring, en penna, en sked och en nyckelring. Patienten letar i lådan och plockar upp nyckeln. När Sperry frågar vad patienten tror att den håller i handen gissar patienten för det mesta fel. Patienten kan inte uttrycka vad det är (den högra hjärnhalvan som kontroller den vänstra delen av kroppen har uppfattat ordet "KEY" men har pga separationen ingen kontroll över språkcentret). Sperry ber patienten att försöka igen, denna gång med höger hand. Nu tar patienten upp ringen istället och när Sperry frågar vad denne tror att hen håller i handen svarar patienten mycket självsäkert och riktigt "ring". Experimenten visar att det har uppstått två olika medvetanden i patienternas hjärnor som är helt ovetande om varandra. Sperry verkar ha kommunicerat ena gången med den vänstra hjärnhalvan och andra gången med den högra. Konsekvenserna av experimentet är så pass stora att det bl.a leder Sperry till att 1981 få Nobelpriset i medicin.

Med denna märkvärdiga historia inleder Donald Hoffman sin mycket intressanta och provokativa bok "The Case Against Reality". Hoffman arbetar som proffessor i Kognitiv Neurovetenskap i Kalifornien och har under hela sin karriär ägnat tid åt frågor som rör medvetandet. Poängen Hoffman driver alltigenom boken är att vårt medvetande inte alls är en realistisk projektion av verkligheten, som vi har trott, utan är egentligen bara ett slags gränssnitt. På samma sätt som ett operativ system i en dator presenterar ett grafiskt gränsnitt mot ett mycket mer komplicerat system presenterar vårt medvetande ett förenklat gränssnitt mot en mer komplicerad verklighet. Det vi ser är ett luftslott som våran hjärna har skapat. När vi klickar med musen på en fil på skärmen så är det ju faktiskt inte en fil vi klickar på utan en ikon som bara representerar en textfil. I själva verket finns det inte ens någon text, vad som egentligen existerar är endast elektriska impulser som skeppas runt inuti ett kretskort. Vi kan naturligtvis inte interagera med datorn på denna nivå, så därför behöver vi abstraktioner som en mus, en skärmen och ett tangentbord för att datorn ska bli användbar. På samma sätt är det med bilar, spisar, tvättmaskiner och andra komplexa apparater. Vi behöver ett enkelt och lättmanövrerat gränssnitt för att klara av att hantera dom. Enligt Hoffman är det likadant med verkligheten. Vårt medvetande har utvecklats genom omfattande evolutionära processer under tusentals år för att kunna tillgodogöra sig verkligheten och även göra den mer hanterbar. Enligt språklingvisten Noam Chomsky är vi förmodligen för dumma för att förstå verkligheten som den faktiskt är på samma sätt som råttor är för dumma för att förstå primtalslabyrinter. Men Hoffman, å sin sida, menar att vi inte alls är för dumma för att förstå verkligheten utan snarare envetet hållit fast vid en falsk föreställning om verkligheten, vilken i sin tur har förhindrat vetenskapen från att göra framsteg i frågor som rör medvetandet. I alla försök att lösa gåtan om medvetandet hittills har, enligt Hoffman, denna falska föreställning lett oss in i återvändsgränd efter återvändsgränd. Den falska föreställningen, menar Hoffman, är att vi tror oss se verkligheten som den egentligen är. Enligt Hoffman, är detta ett avsevärt misstag eftersom verkligheten alltid har varit förbli dold för oss. En tomat, exempelvis, är visserligen där när vi ser den, men inte dess kvaliteter, som dess färg, glans, lukt, etc. Dessa kvaliteter existerar bara i sammanhanget av "ikonen". Hur tomaten egentligen "är" kan vi aldrig veta precis som en fladdermus aldrig kan uppfatta tomaten som den "är", eller de kvaliteter hos tomaten som vi upplever. Enligt Hoffman är till och med tid och rum kvaliteter som bara existerar i vårat gränssnitt, därför kan de inte heller behäftas till den objektiva verkligheten.

Hur skapar då evolutionen detta gränssnitt? Så som evolutionen alltid har fungerat; genom att premiera de gener som bidrar till dom största möjligheterna för överlevnad. Genom årtusenden har våra gener prövat och testat olika varianter av sinnesintryck och verklighetsuppfattningar och till slut kommit fram till en variant som duger för våra syften. Och en gen är som bekant en mycket pragmatiskt och samvetslös sak. En gen kan t.ex utan vidare offra en individ för ett flertal andras överlevad och på så vis ge större chanser för genen att föras vidare. Denna strategi kan observeras bl.a hos jordekorrar. När en jordekorre ser en falk närma sig tenderar den att skrika till högt vilket då utsätter den för en omedelbar fara men samtidigt ökar beteendet också möjligheterna för andra jordekorrar i närheten att hinna ta skydd. Godhet är enligt detta resonemang evolutionärt betingad men riktar sig framför allt till de som delar samma genetiska uppsättning, eller åtminstone så mycket av den som möjligt. Eftersom den evolutionära processen inte har gett oss förmågan att uppfatta genetisk likhet har stategin istället kokats ner till en förenklad närhetsprincip som är tillräckligt träffsäker. Eftersom dom människor som rör sig i vår närhet förmodligen delar mest av vår arvsmassa tenderar vi att sörja extra mycket för dem. Evolutionen har alltså lärt oss att känna empati för dom i vår närhet. Enligt en psykologisk studie ("Lateralization of kin recognition signals in the human face", 2015) kan vi dessutom faktiskt estimera genetisk likhet genom att studera övre delen av ansiktet, speciellt ögonen (vilken aspekt av ögonen som ger oss fingervisningar om genetisk likhet är dock fortfarande okänt). Utan att vi tänker på det är det mesta som vi tror, känner och ofta tillskriver ett rent humanitärt beteende i själva verket bara ett resultat av en mångårig "trial and error"-process.

Att vår verklighet egentligen är en konstruktion bekräftas också bl.a av den hjärnaktivitet som har observerats med hjälp av EEG (Electroencephalography) i olika studier av seendet. Ungefär en tredjedel av hjärnbarken aktiveras när vi öppnar ögonen, miljarder av neuroner och biljoner av synapser blixtrar till under bråkdelen av en sekund. Ögat ser ingen tomat utan istället är det ungefär 130 miljoner fotoreceptorer inuti ögonen som registrerar olika inkommande fotoner. Från all denna information behöver hjärnan sedan snabbt bilda sig en uppfattning om vad den ser. Den behöver med andra ord skapa en teori om verkligheten. När vi ser en tomat skapar hjärnan blixtsnabbt en datastruktur som får representera tomaten, den skapar med andra ord en "ikon" inuti vårt gränssnitt som vi sedan tror på. Enligt Hoffman är därför att "se" samma sak som att "tro". Dvs tron på en teori. Eftersom människor delar på samma operativ system och samma gränssnitt ser alla naturligtvis tomaten på samma sätt. Alla tror på tomatens särskilda utseende därför att vi allihop bekänner oss till samma teori. Genom att betrakta bilden av kuben nedan kan vi faktiskt observera denna teoribildning i realtid. Vilken kub vi ser beror endast på vilket perspektiv vi väljer, vilken sida som vi väljer att se som fram och bak.

![cube](/assets/cube.jpg){:.small-size .center }

Men här uppstår en filosofisk paradox, menar Hoffman. Om vi bara skapar en teori om det vi ser hur vet vi då när vi öppnar en hjärna och ser neuroner att det vi ser faktiskt existerar? Vi skapar ju neuronerna i efterhand? Visserligen kan vi ha en hypotes om att de finns där innan vi ser dem men vi kan aldrig bevisa det, för vi ser ju bara det vi redan tror. Så hur kan vi överhuvudtaget veta att det är hjärnan som skapar våra föreställningar när vi inte ens vet vad hjärnan är i verkligheten?

### Evolution

Inom neurovetenskapen, förklarar Hoffman, råder idag en bestämd övertygelse som stödjer sig på tankar som den framlidne neorobiologen Francis Crick en gång la fram i sin uppmärksammade bok "_The Astonishing Hypothesis_", 1994 (Crick har länge ägt ett ansenligt inflytande inom akademin, framför allt pga sitt omvälvande arbete med DNA-molekylens dubbelhelix-struktur och funktion). Tesen som Crick presenterar i sin bok består i korta drag på att neurovetenskapen numera har nått den mognadsgrad som krävs för att ge sig i kast med att faktiskt förklara medvetandet på en rent molekylär nivå, dvs med hjälp av kemi och fysik. Underförstått påstår alltså Crick att vi idag besitter en korrekt verklighetsuppfattning, åtminstone i våra vetenskapliga modeller. Och eftersom vi har kommit så långt i vår förståelse av verkligheten är vi idag i stånd att förklara medvetandet med hjälp av dessa modeller.

Hoffman menar att Cricks djärva påstående genomsyras fullständigt av en _materialistisk_ undermening, dvs av det filosofiska perspektiv som säger att världen endast består av materia. Enligt materialismen har medvetandet uppstått ur materian ungefär som en ande ur en lampa. I flera år har vetenskapen försökt att förklara hur detta fenomen kan gå till utan att kunna presentera minsta tillstymmelse till en hållbar modell. Hoffman menar därför att Cricks bok har lett den neurovetenskapliga forskningen in på villospår. På ett sätt kan man se Hoffmans bok som ett kritiskt inlägg till Cricks bok. Hoffman menar att alla ansträngningar i en materialistisk riktning, såsom de som Crick föreslår, bara kommer leda vetenskapen ännu en gång till vägs ände. Forskarnas största misstag, menar Hoffman, är att aldrig ha ställt sig frågan om evolutionen verkligen har premierat en sann verklighetsuppfattning, vilket att döma av Hoffmans redogörelse de flesta forskare inom området verkar argumentera för. Men om det är så att vi råkar ha fel kring verkligheten så skulle dagens forskning idag kunna jämföras med ett sökande efter en snögubbe i en pöl av vatten. Enligt Hoffman är det därför dags för ett paradigmskifte i den neurovetenskapliga forskningen. Om vi någonsin ska lyckas att knäcka gåtan om medvetandet krävs det inte bara att vi ifrågasätter våra egna premisser utan faktiskt ifrågasätter hela verkligheten.

För att motbevisa att evolutionen premierar verklighet stödjer sig Hoffman på något som kallas "evolutionär spelteori". Hoffman menar att evolutionen inte alls premierar "verklighet" utan premierar vad han kallar "duglighet". En fluga t.ex behöver inte uppfatta alla aspekter av verkligheten för att överleva utan behöver endast en vag uppfattning. Om dessutom en förvrängd version av verkligheten förstärker möjligheterna för flugan att överleva kommer evolutionen att vidareutveckla denna förvrängda version även om den avviker från verkligheten. Flugans fasettöga exemplifierar en sådan utveckling. Informationsinhämtning kostar nämligen kalorier så därför premieras hellre en förvrängd version som är skräddarsydd för arten än en som försöker fånga alla aspekter av verkligheten. Varje art skapar på så vis sitt unika gränssnitt, sitt unika kikhål, som vare sig ger för mycket information eller för lite.

Men det har också lyfts kritik mot Hoffmans tillvägagångssätt. En kritik grundar sig på att det inte går att motbevisa verkligheten genom att använda sig av evolutionsteori eftersom evolutionen i sig förutsätter en viss verklighet, nämligen den att DNA existerar. Om våra antaganden om DNA och gener är korrekta så har Hoffman alltså redan bara genom att stödja sig på evolutionen undergrävt giltigheten hos alla eventuella resultat eftersom han då har förutsatt att han faktiskt har en korrekt verklighetsuppfattning kring DNA. Därmed säger han indirekt (vilket var vad han skulle motbevisa) att han genom evolutionen har bildat sig en korrekt verklighetsuppfattning. Hoffman å sin sida menar att hans evolutionära modell inte alls behöver DNA, utan menar att den grundar sig på "_Universell Darwinism_" enligt Richard Dawkins modell. Enligt Universell Darwinism beror _naturligt urval_ inte på DNA, utan består egentligen bara av en enkel algoritm; _starkast överlever_. Därför begränsar sig inte naturligt urval enbart till levande organismer utan kan iakttas hos alla möjliga företeelser som språk, kulturella fenomen, ekonomi, till och med olika kosmologier (Fysikern Lee Smolin har bevisat att om varje svart hål döljer ett universum - som många fysiker tror - så kommer ett universum med flera svarta hål ha lättare att reproduceras än ett med färre). Genom att definiera evolutionen i termer av Universell Darwinism kan alltså evolutionär spelteori faktiskt tjäna som en giltig modell för att förklara hur evolution premierar "duglighet" framför "verklighet".

I spelet "_Hawk or Dove_" modelleras och utvärderas olika strategier i kampen om resurser. En höks strategi är att alltid eskalera en konflikt. En duvas strategi är tvärtom att alltid fly undan när en opponent eskalerar en konflikt. I spelet är alla spelare lika starka. Om belöningen för att vinna är 20 poäng och -80 poäng för en skada, vad händer? Om två hökar slåss mot varandra flyr ingen undan och kampen slutar inte förrän en av dem har skadats och den andre har vunnit. Eftersom båda är lika starka förlorar och vinner de lika många gånger vilket ger summan $$20 - 80 = -60$$. När hökar har slagits mot varandra två gånger har de alltså i genomsnitt förlorat -30 poäng $$(-60/2)$$. Deras duglighet tar med andra ord skada varje gång de möter en annan hök. Om istället två duvor slåss mot varandra vinner de hälften av gångerna 20 poäng, och förlorar den andra hälften, men de mister inga poäng eftersom de aldrig tar skada, vilket ger summan $$20 + 0 = 20$$. I genomsnitt vinner alltså duvor 10 poäng varje gång de möter en annan duva $$(20/2)$$. Deras duglighet ökar alltså när de möter en duva. Om en hök däremot möter en duva vinner höken alltid 20 poäng, liksom en duva som möter en hök alltid backar undan och tjänar 0 poäng. Hela spelet kan sammanfattas i följande matris.

$$
\begin{array}{c|l|r} & \text{Hök} & \text{Duva} \\
\hline \text{Hök} & -30 & 20 \\
\hline \text{Duva} & 0 & 10 \\
\end{array}
$$

Givet dessa olika utfall så är det på förhand omöjligt att säga vilken strategi som kommer visa sig vara mest fördelaktig. Svaret beror i stor utsträckning på vilken proportion hökar och duvor har i populationen. Om alla är hökar t.ex så kommer arten snabbt att dö ut eftersom alla förlorar vid varje konflikt. Men om alla är duvor har arten större chanser. Vad händer då om en hök skulle dyka upp i en population full av duvor? Då skulle denna hök kunna leva glada dagar i överflöd. Den skulle få 20 poäng varje gång den tävlade mot en duva. Denna strategi skulle i så fall ge dubbelt upp jämfört med duvorna, som bara skulle tjäna 10 poäng i genomsnitt. En större duglighet ger också mer avkomma och därför skulle hökarna öka i populationen. Men snart skulle också tillväxten av hökar avstanna eftersom arten dör ut om hökarna blir för många. Vid vilken punkt slutar då hökarna att breda ut sig? Enligt modellen, när hökar når upp till en fjärdedel av populationen. När hökar överstiger en fjärdedel börjar de tjäna in färre poäng än duvor.

I nästa exempel tjänar spelarna istället 40 poäng vid vinst och -60 poäng vid förlust. Då kan utdelningen modelleras med följande matris.

$$
\begin{array}{c|l|r} & \text{Hök} & \text{Duva} \\
\hline \text{Hök} & -10 & 40 \\
\hline \text{Duva} & 0 & 20 \\
\end{array}
$$

I den här uppsättningen slutar istället två tredjedelar upp med att bli hökar.

Som vi ser beror duglighet med andra ord på utdelningen och på hur många som har antagit en viss strategi. Det naturliga urvalet premierar olika strategier beroende på vilken uppsättning av spelet som gäller. Det här är en viktig poäng i boken; duglighet är ingen spegling av verkligheten utan beror på tillståndet i världen och andra organismers strategier. Den här teorin kallar Hoffman för _Fitness-Beats-Truth_-teoremet (FBT). Jag är lite för matematiskt okunnig för förstå teoremet i sin helhet men Hoffman menar hursomhelst att om $$N$$ olika uppfattningar existerar i en värld med $$N$$ olika tillstånd så kommer Duglighet att så småningom driva ut verkligheten med en sannolikhet på $$(N - 3)/(N - 2)$$. Hoffman säger att han har bekräftat det i flera simuleringar. Om man tar honom på orden och betänker att ögat har 130 miljoner fotoreceptorer så är sannolikheten att vi ser verkligheten som den är därför i prinicp 0. Ju mer komplex världen blir desto mer osannolikt är det att vår verklighetsuppfattning är korrekt. Enligt Hoffman finns det ännu inga belägg överhuvudtaget för att kunna påstå att naturligt urval skulle premiera en sann verklighetsuppfattning. FBT säger, tvärtom, att verklighetens struktur snarare med hög sannolikhet _döljs_ av naturligt urval. Men det betyder inte att våra sinnen ljuger för oss, lika lite som ikonerna på datorskärmen ljuger. När vi drar en textfil-ikon till papperskorg-ikonen händer faktiskt något i datorn. Någonting raderas. Och på samma sätt är det i vår "verklighet", när någon dör försvinner faktiskt något.

### Fysik

Hoffman menar, som jag nämnde tidigare, att även rumtiden är en egenskap i vårt gränssnitt och är därmed inte en del av den faktiska verkligheten. Hur bevisar man det, kan man fråga sig? Inom fysiken finns det idag en majoritet av forskare som bekänner sig till vad som kallas "_Lokal Realism_", som egentligen är en sammanslagning av två grundläggande principer: _Lokalitet_, som säger att ett objekt bara kan påverkas av sin omedelbara omgivning, och _Realism_, som säger att objekt existerar oberoende av våra medvetanden. Grundläggande principer som egentligen alla människor dagligen skriver under på. Ingen människa vid sina sinnes fulla bruk tror sig kunna förflytta saker med tanken eller tror att saker slutar existera när de slutar att iaktta dem.

Några forskare från det tekniska universitetet i Delft i Nederländerna ville sätta relevansen i denna teori på prov. 2015 utför de ett experiment som baseras på "_Bells Teorem_" (John Bell, 1964), som bl.a menar att lokalitetsprincipen inte gäller vid kvantfysiska mätningar. För att förstå experimentet behöver vi först förstå några märkliga egenskaper hos elektroner. En elektron kan "_spinna_" i två lägen, antingen upp eller ner, inget mer. När två elektroner tvinnas ihop och bildar ett elektropar blir elektronerna "spinnlösa". Vid en ihopsammanflätning neutraliserar nämligen elektronerna varandras spinn. När den ena elektronen spinner neråt spinner samtidigt den andra elektronen uppåt, och vice versa. Inom kvantfysiken är fenomenet välkänt och dokumenterat sedan länge. I Delftexperimentet separerades två sådana ihopflätade elektroner med ett avstånd på 1,280 meter. Det tar ljuset lite mer än 4 miljondelar av en sekund för att resa över det avståndet. Under experimentet gjordes sedan mätningar av elektronernas spinn inom det tidsintervallet för att försäkra sig om att elektronerna inte skulle kunna kommunicera. Vad de upptäckte var att de två elektronerna trots avståndet behöll sin sammanflätning, direkt när den ena ändrade riktning ändrade också den andra elektronen sin riktning. De två elektronerna kunde inte ha hunnit kommunicera till varandra vad den andra gjorde eftersom det skulle inneburit ett brott mot Einsteins lag som säger att inget kan resa snabbare än ljuset. Experimentet bevisar att någon aspekt hos "lokal realism" inte håller, antingen _lokalitet_ eller _realism_. Antingen så kan objekt påverkas av något annat utanför sin direkta omgivning eller så är det något i våra medvetanden som faktiskt påverkar partiklarna.

Ett annat teorem som vänder upp och ner på våra invanda föreställningar om rumtiden är _Kochen-Specker (KS) teoremet_. Teoremet motbevisar vad som benämns som "_Icke-Kontextuell Realism_", vilken säger att ett objekts egenskap har ett visst bestämt värde som är oberoende av dess mätning. Ett hårstrå är lika långt oavsett om vi mäter det eller inte. Ett experiment som motbevisar detta gjordes i Fermilab i USA, 2016. I experimentet avslöjade forskarna att _neutrinos_, subatomära nästintill masslösa partiklar, helt och hållet saknar en viss egenskap (lepton flavor) tills man börjar att mäta denna egenskap och därmed observerar den. Själva mätningen av egenskapen skapade alltså egenskapen.

Det mest uppseendeväckande resultatet kommer dock från ett dokumenterat fenomen hos ljuset. Det är sedan flera år känt inom kvantfysiken att ljuset beter sig än som partiklar, än som vågor. "Dubbeltspaltexperimentet" tydliggör denna märkliga egenskap hos ljuset (ett experiment som man för övrigt enkelt kan utföra hemma). Om man ställer upp en skärm med en utskuren spalt och skjuter ljus genom spalten ser man ett rakt streck på väggen bakom, som förväntat. Men om man skär ut ytterligare en spalt strax brevid den första så beter sig plötsligt ljuset annorlunda.

![doubleslit](https://upload.wikimedia.org/wikipedia/commons/c/cd/Double-slit.svg){:.large-size .center }

Vad man då ser på väggen är ett inferensmönster, små punkter av ljus där vågor tycks ha korsat varandra och stärkt ljuset på vissa områden och lämnat andra områden mörka. Där det en gång fanns mer ljus när bara en remsa var öppen är nu mörk som om inget ljus nådde detta område när två spalter är öppna. Det är som att några av ljuspartiklarna (fotonerna) delat på sig och blivit vågor.

![doubleslit](https://upload.wikimedia.org/wikipedia/commons/c/c2/Single_slit_and_double_slit2.jpg){:.medium-size}

![diffraction](https://upload.wikimedia.org/wikipedia/commons/6/61/Young_diffraction.svg){:.medium-size}

Ingen vet än idag varför ljuset beter sig på detta sätt. Fascinerad av dubbelspaltexperimentets märkliga resultat bestämde sig fysikern John Archibald Wheeler för att försöka reda ut vad det är som försiggår. I en något mer invecklad variant av experimentet placerade Wheeler en kristall direkt bakom de två spalterna vilken delade upp ljuset i fyra strålar, två av dem rikades mot en annan skärm för att se det klassiska inferensmönstret och de resterande två strålarna riktades mot varsin detektor för att göra mätningar. Vad Wheeler upptäckte är att när han stängde av detektektorerna betedde sig ljuset som partiklar och inferensmönstret uteblev, men så snart han satte på detektektorerna uppträdde ljuset som vågor igen. Alltså vad han mätte efter att fotonerna hade passerat spalterna bestämde vad som hände tidigare, ungefär som att när ljuspartiklarna upptäckte att de var under observation reste tillbaka i tiden för att ändra sitt beteende!

Genom att frånta oss lokalitet, tilliten till våra observationer, och till och med till vårat koncept om tid krossar kvantfysik nästan alla våra grundläggande föreställningar. Eller som Wheeler säger:

> "No space. No time. Heaven did not hand down the word 'time'. Man invented it... If there are problems with the concept of time, they are of our own creation... as Einstein put it. 'Time and space are modes by which we think, and not conditions in which we live.'"

Hoffman menar att vår uppfattning av rumtiden har skapats under miljontals år för att vi ska förmå hantera den överväldigande ström av information som hela tiden strömmar in i - och över - våra huvuden. Enligt Hoffman skulle aldrig människan klara av att hantera all denna ström av information. Därför har evolutionen istället skapat ett praktiskt gränssnitt med tre enkla dimensioner vilket ifråga om vår överlevnad har visat sig kunna tillgodose våra mest akuta behov. Man kan därför säga att den uppfattning av rumtiden som vi människor och andra djur delar bara är en komprimerad version av den faktiska verkligheten. Så som bakteriens nödvändiga sinnesförnimmelse om temperatur endast är en komprimerad version av verkligheten har vi människor tilldelats ett gränssnitt som återger verkligheten till en tillräckligt hög grad för att vi ska klara av att överleva. Det är när vi går ner på kvantfysiska nivåer som ligger utanför gränssnittets kapacitet som det börjar att sammanfalla och det vi med så stor säkerhet har trott på visar sig inte alls vara så säkert.

#### Conscious Realism

Så vår hjärna spelar oss ett spratt. So what? Om medvetandet inte uppstår ur materian, hur förklarar Hoffman själv medvetandets uppkomst? Hans evolutionära modell förklarar hittills bara _varför_ det har uppstått men inte _hur_. Många av de föregående kapitlen består med några få undantag egentligen av kortare sammandrag av tidigare rön, men Hoffman själv har ännu inte redovisat några egna hypoteser för hur medvetandet fungerar. Visserligen presenterar Hoffman ibland några intressanta ideér, som t.ex _FBT_ teoremet, men än så länge är det framför allt i översikten av alla tankeväckande studier som boken får sin största behållning. Genom att låta de - inte så sällan - otillgängliga och teoretiska resultaten ingå som ett led i hans resonemang lyckas Hoffman med bedriften att förklara resultaten för en bredare publik.

I bokens sista kapitel "Community" presenterar dock Hoffman sin kanske mest orginella och radikala hypotes. Som vi redan vet förfäktar Hoffman att alla tidigare förslag till modeller över medvetandet aldrig har kunnat ge medvetandet en fullständig beskrivning eftersom att forskarna har intagit en position som har förväxlat verklighet och gränssnitt. Naturligtvis kan vi göra vetenskapliga upptäckter inuti ett gränssnitt och på så vis påvisa ett logisk sammanhållet system men det betyder för den skull inte att gränssnittet är verkligheten. Våra framgångar inom vetenskapen kan tolkas som tecken på att vi faktiskt närmar oss en fullständig kartläggning. Men även om vi är väldigt duktiga på att spela ett datorspel och även lyckas hitta alla dom gömda nycklarna i spelet betyder det fortfarande inte att spelet är verkligheten eller att nycklarna är verkliga.

Enligt _Occams Rakkniv_ bör varje vetenskaplig modell eftersträva att inte göra fler antaganden än nödvändigt, därför bör rimligtvis en fullskalig modell över medvetandet enligt Hoffman undvika den _dualistiska_ ståndpunkten, som säger att själen (medvetandet) och världen är skilda, och istället prova som utgångspunkt den mycket enklare _monistiska_ positionen som säger att själen och materian är _ett_. I Occams anda vill alltså Hoffman prova att ersätta den klassiska modellen i vilken medvetandet och världen beskrivs som två skilda företeelser med en enklare modell i vilken allting bara är medvetande, dvs en modell i vilken världen utesluts. Hoffman kallar perspektivet för _Conscious Realism_, och står ifråga om medvetandet i skarp kontrast till _Materialism_.

I Conscious Realism är det inte atomer som bereder väg för medvetandet, utan tvärtom, medvetandet som bereder väg för atomerna och alla andra konstituerande element. Eller som Hoffman själv säger "consciousness is fundamental, not atoms". I Conscious Realism består världen endast av _medvetna agenter_ (Conscious Agents). För att ge teorin en intuitiv förståelse gör Hoffman en analogi till en spegelbild, när vi ser vår bild i spegeln ser vi en ikon som representerar vem vi är men vi vet att det bakom den ytliga bilden också finns ett djupare medvetande med känslor, tankar och drömmar som inte ryms i denna bild utan som bara kan antydas via ögonrörelser, gester eller ord. Ett ansikte är alltså bara en portal till en värld full av medvetena upplevelser. Ett leende fångar glädjen lika mycket som ordet "glädje" fångar upplevelsen. Men vi kan trots den begränsade uttrycksförmågan hos våra ikoner ändå uppfatta andra agenters tankar, känslor och drömmar eftersom att vi är invigda, vi vet från våra egna upplevelser vad som döljer sig bakom ett leende eller ögon som gråter. Om vi lyfter blicken mot andra primater, som chimpansen exempelvis, kan vi fortfarande uppfatta en ganska stor del av deras medvetande, men naturligtvis i mindre utsträckning än hos en människa. Ju mindre arvsanlag vi delar med en annan varelse desto svårare och svårare blir det för oss att förstå deras medvetande. Hos en myra har vi nått den punkt där ikonen (myran) avslöjar så lite om sitt medvetande att vi inte har den blekaste aning om vad som döljer sig bakom ikonen. Enligt Conscious Realism är vi på så vis omgivna av medvetna agenter vars upplevelser ligger bortom vårat gränssnitts kapacitet. Till och med stenar har ett medvetande, enligt teorin, som ligger bortom vår kapacitet. En sten är en ikon, eller en pekare, som representerar en värld full av medvetenhet men som pga vårt begränsade gränssnitt är fullständigt dold för oss. Vårat gränssnitt begränsar sig till att endast uppfatta och ge uttryck åt en mänsklig upplevelse.

Varje del av medvetandet kan modelleras med hjälp av _Conscious Agents_. Medvetanden uppstår när medvetna agenter tillsammans bildar ett nätverk. Enskilda medvetanden kan alltså tillsammans skapa större och ett ännu rikare uttryck för medvetandet. Även om en enskild agent bidrar till ett självmedvetande betyder det inte för den skull att den själv behöver vara självmedveten, för denna avancerade förmåga behöver en agent reservera en del av sin representation av verkligheten till sig själv. En "jag"-upplevelse kräver ikoner för egna val och handlingar, den behöver också något slags "seende" och ett minne, och detta kräver naturligtvis en viss storlek. Neuroner är alltså också medvetna agenter vilka för sig själva är ganska "dumma" men som tillsammans kan bilda ett så framgångsrikt nätverk att det har kunnat lägga grogrunden för vad som skulle bli det mänskliga medvetandet.

Om vi tittar tillbaka på Bill Jenkins, och de andra "split-brain" patienterna som beskrevs i början så hävdar Conscious Realism att när deras hjärnor delades upp i två delar skapades därigenom två olika medvetna agenter. Den tidigare så fruktbara interaktionen som pågick mellan de två medvetna hjärnhalvorna förhindrades och berövade hjärnan som enhet en högre och mer fullständig medvetandegrad. Detta förklarar också varför patienterna kunde särskilja en nyckel från en ring, och vice versa, men aldrig kunde plocka upp nyckelringen.

Conscious Realism har ännu inte kunnat bekräftats av vetenskapen. Men Hoffman är verkar mer intresserad av att presentera ett alternativ till den rådande forskningen än att ge fullständiga svar. Han vet att teorin behöver testas. Vad han önskar är egentligen - om man läser mellan raderna - att fler forskare ska ta vid där han har slutat och förhoppningsvis en dag kunna bevisa teorin, eller åtminstone göra teorin mer plausibel. Frukterna av ett sådant arbete skulle i så fall kunna öppna dörrar för helt nya och fantastiska möjligheter. Man kan bara föreställa sig vad det skulle innebära om tiden och rummet bara visar sig vara koncept. Uppkopplade tillsammans i någon form av nätverk där vi människor tjänar som neuroner skulle vi kanske kunna åstadkomma ett slags supermedvetande. Hoffman själv har i vissa intervjuer även seriöst talat om möjligheten för resor i tid och teleportering.

Enligt en materialistisk ståndpunkt så kan AI uppstå ur omedvetna transistorer, och eftersom den teorin är den allmänt rådande idag är många rädda för att en AI ska kunna bli självmedveten och därmed på allvar hota vår existens.Det som är allmänt känt som den Teknologiska Singulariteten. I strid mot den rådande normen menar emellertid Conscious Realism att en AI aldrig kan bli en medveten agent eftersom objekt som transitorer bara är ikoner inuti vårat gränssnitt. Datorer är inte medvetna så som vi är det. Man kan säga att ett datorprogram bara kan bli en billig kopia av ett medvetande, men aldrig "the real deal". AI kan som bäst bidra till att skapa ett fönster genom vilket forskningen kan studera medvetandet ungefär som ett mikroskop bidrar till förståelsen för biologiska företeelser, men det kan aldrig bli medvetet i sig. Däremot finns det andra områden med mer potential. Om teorin visar sig stämma och Conscious Agents faktiskt bildar större agenter i allt större nätverk skulle detta medföra existensen av en oändligt stor agent, vi skulle alltså med andra ord rentav ha skapat en matematisk notation för en Gud.

Vad man än bestämmer sig för att tycka om Conscious Realism så kan man ändå inte förneka att teorin är ögonöppnande och hisnande. Att föreställa sig en värld som inte är antropocentrisk, dvs en värld där människans upplevelse inte står i centrum, en värld som knappt har börjat se ljuset ännu, är långt mer spännande att leva i än en värld där vi redan tror oss känna till det mesta. 1543 publicerade Nicolaus Copernicus "_Om himlakropparnas kretslopp_" vilken då stred mot den vedertagna uppfattningen som sa att jorden stod i centrum av universum. Denna bok gjorde till en början inte så mycket väsen av sig. Många ansåg den vara för tekniskt svår att ta till sig, eller kanske rentav för galen. Men den kom dock att bana väg för en lång period av produktivitet inom astronomin. Först med Kepler och Galilei kunde Copernicus heliocentriska världsbild bli allmänt känd och vedertagen. Kanske och förhoppningsvis är Hoffmans bok en sådan bok. Men det återstår att se.
